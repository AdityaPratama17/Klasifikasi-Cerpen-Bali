dewasa|Ayu Bali

Ayu Bali sapunika kapungkusin Mareta. Mareta dados rabiné Gung Putra. Sang kalih dumunné macunduk sadawegé ngranjing ring Jawi. Mareta gumanti sentana nomor kalih. Reraman ipunné madué sentana tetiga makatetiga istri-istri. Sané pinih keliha sampun kacumawisang ring Anto-nius. Sané nomor tiga kaujutang ring Ardi. Sami mawit saking Jawi. Wantah Mareta manten sané meled ring anak tiosan saking Jawi. 
Daweg punika, Gung Putra magenah utawi kos ring umahné Mareta. Mareta sami nglemesin. Sakéwanten  nénten wénten sané makleteg ring manah ipunné, Wau Gung Putra nrimen raris macepol kukuh manah ipunné. Minab sadurungé masemaya ngiring Gung Putra, sampun ngrereh orti indik Gung Putra. Gung Putra gumanti madué mawinan kantos mrasidayang ngranjing ka Jawi. Ajiné, Anak Agung Gdé ngamel kuasa ring puri taler ring pamerintah. Dangan ngrereh jinah wantah sampun maosang anggén mrabeain ngranjing. 
Gung Putra seneng pisan wau ajiné sakadi ngicenin prabea rangkungan saking sané kaaptiang. Sanunggil Saniscara, I Mareta nyarengin malegan-legan ngrereh genah sané nglangenin. Kendel pisan sang kalih. Reraman ipunné taler nénten banget ngwilangin sentanan ipunné. Sakadi cumpu ring pamargin I Maretané. Utawi meled taler mangda rnadué mantu saking durajawi. Punapi malih saking Bali sané nyenengin taler anak madué. 
Ring sapunapiné, Gung Putra makta rarapan ring reraman ipunné. Kendel sampun reraman ipunné. Mareta polih rarapan kwaea masuratan / Lové Bali. I Mareta kedek wau maosin sesuratané punika sarwi maosang gumanti demen ring Bali taler ring Gung Putra. Anggén ipun kwaca sané katumbasang. Kaedingin sawitran-sawitran ipunné. Sakadi ngaturang, ipun sampun leket pisan ring jagat Bali. Sami sampun uning Mareta nénten malih dados pasahang sareng Gung Putra. Sawitran Gung Putrané taler nénten wénten purun sané nungkasin utawi ngrebutin Mareta santukan sampun leket kadi prangkoné. 
Gung Putra sampun puput ngranjing. Sampun polih sané kaaptiang. Gelar sarjana. Ngrereh karya dangan ring pamerintah. Ajiné becik sareng sang ngawa rat. Taler Anak Agung Gdé nué kuasa, Sadurung tamat, sampun karerahang genah sané becik. Sedeng becika wau usan ngranjing raris wénten bukaan ring pamerintahan, Gung Putra nénten banget ngwilangin wantah makaitan sareng PNS. Nénten nganggén jinah anang apeser. Matiosan sareng sané nénten nué rerama ring pamerintahan, macentok ngaturang jinahné. Saling paagengin. Sira pinih agenga, punika sané mikolihang. 
Sampun wénten tigang sasih Gung Putra ring Bali raris ngaturang jagi ngambil I Mareta. Ajiné nénten purun nemalangin punapi malih nungkasin santukan Gung Putra sentana pinih duura. Oka pinih sayanga taler mapikolih sané kaaptiang dados sarjana ring Jawi. Wantah asiki sané nikayanga olih ajiné mangda becik-becik makulawarga sareng anak saking dura Bali. Adat utawi agama sané mabinaan, midep ngawetuang pikobet benjangan, wantah sami-sami kukuh. 
Gung Putra ka Jawi malih nyantenang gumanti jati-jati seneng sareng Mareta. Sapunika taler ajiné Gung Putra kasarengin olih biangné, nyujatiang pikayunan okané. Reramanné Mareta nunas mangda Mareta taler kaicenin ngamargiang pawiwahan sakadi agama sané drawenang ipun. Anak Agung Gdé nénten purun nemalangin, Dadosné ping kalih polih mapawiwahan nganutin agamané I Mareta usan punika wau sakadi agama Hindu Bali. Wénten taler becikné, uning sapunapi tatatiti sang mapiwahan ring agama lianan? Sayan katah uning sayan becik dadosné. Katah madué kaweruhan.
Kamargiang pawiwahané nganutin agamané I Mareta. Katah sané ngrauhin. Sawitran reramané I Mareta punapi malih timpal-timpalné I Mareta Hang wau nganténang I Mareta jegeg pisan. Umahné Mareta ramia pisan. Nénten nganggén gegamelan sami nganggén musik kadi agamané I Mareta. I Mareta nganggén panganggé warna putih sakadi panganggé anak Eropané. Maronce-roncé kantos ngenteg nyapuh jagat. Gung Putra nganggén celana panjang, madasi, majas, taler nganggén sepatu nyeleng warni selem, Pangus pisan Gung Putra. Wau medal sang kalih masareng-sarengan sami para tamiuné ngadeg sarwi ngoplokang cihna Hang nganténang sang kalih sida mapawiwahan. 
Benjangné wau kadadosang ka Bali. Gung Putra, Mareta, biangné sareng ajiné ka Bali. Nénten nganggén bis ka Bali. Ngunggahin kapal terbang Garuda mangda gelis tiba. Santukan sampun ngamargiang undangan ring Bali. Rauh ring Bandara Ngurah Rai, sampun wénten sané nyantos. Sami makta mobil sané mael-mael. I Mareta kendel tan kadi-kadi. Pangaptin ipunné madaging, prasida polih anak lanang saking Bali. Anak madué.
Malih tigang rahinané kawéntenang pawiwahan. Ngangobin tamiuné. Katah sang ngamel jagat rauh punapi malih para pangiring puriné. Pranda sané mapuja sareng kalih Masiwa-Budha. Sesolahan, suaran smarpagulingané nénten pegat-pegat. I Mareta mapayas agung. Sané mayasin taler salon sané pinih maela. Salon sané sampun kakasubang ring Bali. Jegeg-bagus pakantenané. Nénten sakadi sané sampun-sampun. Sami ngaturang I Mareta antes dados wargi Bali. 
Wau ngranjingin puriné wen ten tukang sapa tamiu. Sarwi ngatujuhang genah ngambil inum-inuman. Ring sampingné wénten sakadi celengan. Sang tamiu sané nénten makta kado utawi meled ngicenin jinah irika sampun karanjiang, Akudang amplop sampun ngaranjingin celengané sané kadi genuké punika. Gung Putra malinggih ring kursiné sareng I Mareta. Wénten anak alit sareng kalih ngipas-ngipasin Gung Putra sareng I Mareta. 
Pranda mapuja. Suaran gentané saling saurin. Sampun cumawis pujané, raris kanikain Gung Putra sareng Mareta ka Balé Dangin jagi natab. Sami nganampekin. I Mareta kagamel olih biangné Gung Putra. Usan natab kaicenin pungkusan Ayu Bali. I Mareta kendel santukan tnadaging ayu. Ipun gumanti jegeg taler madaging Bali nyihnayang seneng ring Bali. 
Wenginé sayan ngunggahang. Gung Putra makisi-kisi sareng Ayu Bali. "Ayu berapa ingin punya anak? " (Ayu akuda mapikayun nué sentana?) 
"Cukup empat saja" (Patpat kemanten). 
"Kok banyak? " (Dados akeh?) 
"Biar bisa kita bagi, " (Mangda dados pah) 
"Bagi? "(pah?) 
"Ya. Anakpertama dan kedua hams mengikuti agama saya. Ketiga dan keempat agama Gung" (Inggih. Sentana pertama sareng kaping kalih nyarengin agaman tiangé, nomor tiga sareng nomor patpat agama Gung). 
Pramangkin peluh pidit Gung Putra. Nénten narka jagi saptiniki kawéntenané. Sentanané jagi pahaolih Ayu Bali. "Dadi kené jani?" Gung Putra mabaos-baos ring kayun. "Malah pesan ngulurin keneh. Kadong suba maceleban kénkénang jani. Kénkén lakar dadiné? Sinah I Aji, I Biang lakar sungsut kayunné. 
Yukti pisan, Ayu Bali nué sentana mabelat kalih warsa sareng sané kapertama samaliha sami lanang-lanang. Sentanané kaicenin pesengan Mareta Wulangbali sané kapertama, sané nomor kalih Mareta Antonbali. Gung Putra nénten mrasidayang ngandika punapi malih Anak Agung Gdé. 
Wau nyelsel Anak Agung Gdé. "Peh kaden lakar nyak seken dadi Hindu Bali. Pragat suba jani, cucuné melenan agamané. Kénkén kéwehé makeneh." Sayan sungsut kayunné Anak Agung Gdé. 
Pailehan jagaté mamargi, Ayu Bali keni sengkaon. Nénten wénten sané mrasidayang nambanin. Wénten ngaturang antuk ngepah sentanané. Kawitan Gung Putrané monggor saking sunialoka. Wénten ngaturang kapanesan ring puri. Ayu Bali uning ipun nénten jagi sué maurip. Raris ngarya surat wasiat. Sewala patrané punika nénten dados paosin sadurung ipun ngaonin. Kagenahng becik pisan ring beten kasuré. Mangda ri sampunné mapamit saking jagaté dangan antuka Gung Putra ngambil. 
Sayan ngrahatang manten Ayu Bali. Sampun pailehan kala. Ayu Bali nénten keni tulung malih. Gung Putra nénten banget sungsut santukan sampun uning nénten jagi,prasida katambanin. Iseng mukakang kasur pasirepané raris wénten sewala patra. Gung Putra maosin, "Cling rnayat sayajangan dibakar. Kembalikan saya ké Jawa, Kubur saya di Jawa. Anak saya yang pertama dan kedua saya titip sama Gung dan jangan berikan mengikuti agama Gung. Jika Gung menentang, saya akan ambil nyawa Gung." (Gung, mayit tiangé sampunang basmina, waliang tiang ké Jawa. Kubur tiang ring Jawa. Sentanan tiang sané pertama sareng nomor kalih tiang titip sareng Gung taler sampunang icenina nyarengin agama Gung). 
Gung Putra nglemet nénten eling ring angga. Nénten mrasidayang ngandika sakadi katuek kayunné.
