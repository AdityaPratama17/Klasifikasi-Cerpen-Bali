dewasa|Jro Bukit

Madé Sugianta meled pisan matemu sareng Bélin ipunné. Saking alit ipun sampun palas manyama. Madé Sugianta magenah ring désa. Bélin ipunné kantos mangkin duruhg taler kapanggihin. Madé Sugianta makarya ring cariké. 
Antuk nénten tegep anggéna meyanin kauripané raris Bélin ipunné murang-murang déwék ngrereh kauripan. Kantos sampun rumasa ring déwék, Madé Sugianta durung taler naen macunduk. Antuk meledné, kantos ipun ngrereh juru tenung. Juru tenungé nyantenang kantun maurip. Kendel pisan manahné Madé Sugianta sai-wi tnapangapti mangda mrasidayang macunduk. Juru tenungé malih nugesang. Panyaman ipunné magenah ring kalér kangin. Kalér kanginé punika sampun wilangina. Sané encen mawasta kalér kangin, Punapi kalér kangin saking paumahan ipunné punapi kalér kangin saking juru tenungé. Sakéwanten  sané pastika pisan magenah ring kalér kangin. 
Wit saking punika raris Madé Sugianta tetep mautsaha ngrereh Bélin ipunné ngaler nganginang. Sampun rauh saking kalér kangin désan ipunné nénten taler kacunduk sareng panyaman ipunné. Malih ipun mawilangan saking kalér kangin saking genahé nénten macunduk Tetep sapunika pamargin ipunné. 
Ipun nénten nué rumasa jejeh. Santukan wénten pabesen bapan ipunné mangda tetep tresna manyama. Bapan ipunné, Bapa Sunarta wastané melid pisan mabesen. "Dé, kalahin bapa ngungsi .tanah wayah. Melahang pesan manyama. Mayama eda pesan nyameh. Eda panesina bapa di ka dituan, Apang bapa stata tis mapangayah teken Suungé, Yen bapa tis, sinah Madé ajak panyamaané lakar etis. Kéto masi yen bapa kebus, Madé lakar panes. Astitiang deweké apang stata melah di guminé. Bapa ngelah carik, melahang pesan. Eda ngelah keneh lakar ngadep apabuin anggon ngulurin indria. Eda pesan. Tanahé ento tetamian bapané. Yen nyidayang apang liunan teken ento ngelah. Eda bonggan ngaba keneh." 
"Tiang mautsaha, Pa." 
Eling ring pabesen reraman ipunné Madé Sugianta kadi kategul tan patali. Santukan tanah ipunné jagi dadosanga margi sané ageng. Margi sané pacang ngicenin galah anaké makta montor sané ageng-ageng. Janten usan punika argan tanahejagi ngamaelang. 
Ipun sampun sering pisan nganténang tanah cariké dados margi usan punika maderet raris wewangunané taler warung-waning sané madolan kantos wengi-wengi pisan. Ipun durung purun ngicenin pamutus santukan durung macunduk sareng nyama sodet ipunné. Sang nué proyék sampun ping kuda-kuda ngrereh taler durung polih kapastikaan. 
"Tiang kari ngalih nyaman tugelan tiangé. Lamun tiang dereng matemu tiang ten bani maang tanah tiangé dadi jalan. Yadiastun tiang orahanga nglawan pamerintah, tiang bani mukum. Buin pidan ja tiang macepuk ajak nyaman tiangé neked drika tiang mutusang. Napi Bélin tiangé sumakuta napi ten? Tiang dereng bani teken Bélin tiangé." 
"Yen kéto makelo lakar pragat jalanné. Bisa lakar tiang mesuang prabia gedé ulihan ené. Bisa kena denda tiang uli atasan tiangé." 
"Nika ten urasan tiang. Nika urusan Bapak. Kena denda napi ten. Tiang ten nawang. Cutetné buin pidan tiang macunduk teken nyaman tiangé neked drika tiang mara lakar nyerahang." 
"Artiné, Madé bani nglawan pamerintah?" 
"Tiang ten nglawan. Tiang inget teken pabesen bapan tiangé. Pabesen bapan tiangé lebihan teken urip tiangé." 
"Pen, kéweh, yen kéto." "Yen tiang ten kéweh. Ngujang tiang ngewehang tanah tiangé. Bapak mirib mrasa kéweh?" 
Sampun ping kuda-kuda rereha tetep taler Madé Sugianta satia ring manah ipunné. Sutindih ring tetamian ipunné. Sarwi ipun tetep ngrerehin nyama sodet ipunné. 
"Béli, dija rereh tiang, mangkin?" Madé Sugianta ngrimik. Kantos kenyel pisan manah ipunné. Kudang jinah, kudang galah sampun telas antuk ipun anggéna ngrereh nyama sodet ipunné. 
Wénten orti, nyaman ipunné wénten ring Badung. Kocap sampun dados pangusaha. Samaliha sampun ngambil anak luh. Kocap nyeburin. Ipun dados pradana. Sané luh dados purusa, Santukan sané luh terehan gusti, pramangkin Bélin ipunné dados jro. Sampun magentos wasta, Jro Bukit kocap pungkusané santukan macundukné ring Bukit. Sami-sami makarya ring hotél. Madé Sugianta nénten pisan ngega indik ortiné sané nénten janten. Ipun ngrereh prabia sarwi ngajak misan ipunné ka Badung. Nyujatiang ortiné mangda anut sareng kawéntenané. 
"Dé, gumi Badungé anak linggah. Dija lakar alih Bélin Madené? Uli kaja neked kelod kéto linggahné. Mirib ada ngelah timpal di Badung, Dé?" 
"Apa enu apa tusing? Ngorahang nongos di Kuta ipidan." 
"Lamun kéto sayan kéweh, pajalané. Kapi kéto tiang lakar marengin Madé ngalih panyamaan Madené. Padelem pesan Madé." 
"Suksma Béli. Tiang ngidih tulung teken Béli." 
Sang kalih ka Badung, Sami genah seliksik ipun. Santukan wénten ngaturang magenah ring Bukit, rereha ring Bukit nénten taler wénten. Wénten malih maosang makarya ring Kuta. Rereha ka Kuta taler nénten wénten. Sané pinih anyar maosang, kocap ka Sanur, Rereha ka Sanur, kantos kenyel ipun matakén. Med pisan ipun. Antuk kenyel ipunné raris nyempang ipun ring pasisi Sanuré sarwi nganténang torisé madéndéng. 
"Kénkén Dé, lakar lanturang pajalané ngalih nyamané? Apa lakar mulih?" 
"Sapalanan tiang belus lakar alih tiang panyamaan tiangé. Lamun Béli mrasa kenyel dadi suba ngalahin tiang. Depang tiang ngalih padidian." 
"Lamun kéto, keneh Madené. Béli ngamaluin mulih. Peda-lem méméné jumah makelo ngantiang pajalané ené." 
"Nah, lautang Béli mulih." 
Madé Sugianta mawasang pasihé sané linggah pisan. Ipun kadi kadalon antuk kaasrian sagara Sanuré. Ombaké sané nénten banget ageng naut manah ipunné. Biasé sané putih sentak entung-entungang ipun sakadi anaké alit wau kumalipan. 
"Béli, dija Béli nongos? Tiang paling ngalihin Béli. Tanahé lakar dadi jalan. Yen tusing Béli maangin pajalan, tiang lakar nepukin pakéweh." 
Madé Sugianta polih engsap abosbos. Kadi wénten anak ngrimikin ring kuping ipunné. "Bélin Madené anak suba dadi jro. Ané nyuang anak matereh gusti. Suba susud madan Gedé Pratama. Jani, madan Jro Bukit." 
"Tiang nénten ngega. Tiang dumun polih masemaya. Wantah ipun jagi mapangambilan jagi ngrereh tiang." 
"Nyaman Madené anak juanga. Ia jani dadi pradana." 
"Jati puniki?" 
"Ento tingalin. Hotélé ané tegeh ené. Ia suba ané ngelahang jani." 
"Tiang nénten pracaya." 
"Lamun kéto. Tiang magedi." 
"Ipian apa ené. Tain pedeman." Madé Sugianta gedeg pisan. "Ngendah-ngendah dogen, Bélin ideweké orahanga dadi jro." Sakéwanten  ipun nénten taler nyak tegteg manahné, "Apa saja ipianné ento? Yen saja, gigis demené ngelah nyama sugih. Ada idihin, Nah, yen saja? Yen tusing, buin ngewehang pajalané. Indik tanahé lakar tusing pragat-pragat dadiné." 
Madé Sugianta nénten nyak mawali sadurung macunduk sareng sodetan ipunné. "Lakar baniang dogen matakon teken patugas kaamanané dini," ipun nganampekin sekuritiné. 
"Pak naen manggihin anak mawasta Gedé Pratama?" 
"Ampura Pak. Tiang durung naen miragi wastané punika." 
"Kocap Bélin tiangé magentos pungkusan. Sampun dados jro." 
"Jro?" 
"Inggih." 
"Sané nuenang hotélé puniki mawasta Jro Bukit. Indayang Bapak nakenang ring manajer tiangé." 
"Purun, Pak?" 
"Ngujang nénten. Sami-sami saking Bali." 
Madé Sugianta ngrajingin hotélé punika. Ipun makesiab pisan santukan tambis maserod ring marmeré. "Kené suba dadi anak tuna. Tumben nyelepin umah luung. Dadi ati i Béli tusing morahan ngantén. Mirib lek jenenga ngelah nyama tuna buina uli désa?" 
"Bu, tiang matakén," 
"Wénten napi, Pak?" 
"Yukti hotélé puniki druwen Jro Bukit?" 
"Yukti pisan." 
"Ragané ring dija mangkin?" 
"Ring Puri." 
"Ring Puri?" 
"Inggih. Dumun polih makarya iriki. Risampuné marabian, raris usan santukan sampun dados jro." 
"Ooo, sapunika." 
"Pak, saking dija?" 
"Tiang adin ipunné." 
"Sampunang maosang adin ipunné?" 
"Napi anggén tiang?" 
"Semetonné Jro Bukit." 
"Kayun ngrerehang Jro Bukit abosbos manten?" 
"Niki, sopir hotélé nganter ka Puri." 
"Jani gantiné maan ka puri. Sinah lakar kendel pesan i Béli macunduk teken i déwék. Apabuin suba makelo tusing tepuk. Lakar kesiabang ya, lakar kaukin adanné ané soléh-soléh dugasé enu cerik di désa." 
Supir hotélé medal. "Ampura, Pak. Jro Bukit nénten dados rereh sané mangkin. Ragané kantun iju pisan. Benjang manten ka puri." 
"Peh, i Béli suba engsap teken i déwék mara dadi jro jani." 
"Niki tiang icenina sewala patra." 
Madé Sugianta maosin. "Dé, tiang suba dadi jro jani. Suud madan Gedé Pratama. Tiang tusing lakar ka désa buin."
 Madé Sugianta mucel-mucelang sewala patrané punika. Raris ka entungang ring genah emisé.
