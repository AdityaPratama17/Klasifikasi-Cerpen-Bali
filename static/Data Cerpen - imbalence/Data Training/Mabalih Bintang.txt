remaja|Mabalih Bintang

Sabilang peteng Luh Sunari mabalih bintang. Makejang bintangé petekina. Makejang adanina. Ada adanina I Bintang Tanu. Bintang ané ngranayang kenehné magenepan isinné. Ada adanina I Bintang Liang. Bintang ané sabilang telektekanga ngranayang lega. Ada adanina I Bintang Rimrim. Ané ngranayang kenehné inguh paling. Bintang-bintangé ento buina nyak adanina tekén Luh Sunari. Ada bum nagih apang maan adan anyar uli Luh Sunari. Koné meled apang liu ngelah adan. yén liu ngelah adan, dini ditu malenan ngawukin kewala jatiné abesik. 
Luh Sunari nyak dogen mara ada ané keto. Bintang ané cerik-cerik demen maplalian ajak Luh Sunari. Ajahina magendingan. Ajahina mapitungan buka itungan anak cerik: Sa-sasana, dwi-manusa, tri-dewa, catur-bhuta, panca wisaya, sadripu, saptatimira, asthabrata, nawasanga, dasaksara. Bintang-bintangé ento demen gati. Ilehina Luh Sunari. Ada ngecekin. Ada ngewerin. Ada ngengkebin kanti paling Luh Sunari ngalih krana ilang. Kedék suba mara tepukina. 
"Kija lakuna I Bintang Serdah?" "Mirib enu maplalian di beten kayunné, Mbok." "Dija tongosné?" Luh Sunari dandana ajaka ngalih punyan kayu. Saget gayung-gayung I Bintang Serdah di bangsing binginé. Mara tingalina Luh Sunari buin ia ngilang. Kanti leleh Luh Sunari ngalih I Bintang Serdah. "Bintang Serdah! Bintang Serdah ngujang engkebin mbok?" I Bintang Serdah tetep tusing nengok. Timpal-timpalné I Bintang Serdah gedeg pesan. 
"Depang dogen Mbok! Ia mula keto. Sayan runguang sayan ngendah pelag bikasné." "Pedalem I Bintang Serdah. Nyanan ilang. Mbok ané keweh." "Nyanan dogen teka." Suba ping kuda-kuda bapané nombaang apang tusing mabalih bintang. Tetep tusing runguanga tekén Luh Sunari. Luh Sunari dikenkenné misi ngenyit dupa mabalih bintang. Ngenah keyemné yén suba ngenyit dupa. Kenyemné ngenyutin ati sabilang anak ané taen mapapas mua. Pantes dadi ngonngonan di désa. Ada solas dupané nyita. Sabilang bucu tancebina dupa. Ngempat masi tancebina dupa. Tetelu di tengah. 
Lega pesan mara asep ané miik rasaanga ngeberang kenehné ka bintangé. Ia mrasa metemu ajak bintang. Ia nulengek. Telektekanga bintangé. Saget sayan maakang. Sayang maakang. Kanti mabesikan rasaanga. Luh Sunari peluh pidit dugasé ento. Kanti kenyel awakné. Sakewala, kenehné Hang pesan. 
Meme-bapané soleh ningalin Luh Sunari. Tingalina cara anak paling pesan. Gelalang-geling buka anaké inguh kenehné. "LuuuuuuhiLuuuuuuuh! Ngujang dadi ketoang awaké? Depang suba I Komang Arka. Eda buin kenehanga. Jelema muani mula keto. Nagih ia dogen runguang." Luh Sunari mendep. Muyin memé bapané tusing dingeha. la mapincer cara pinengané tempuh angin baret. Ping kuda-kuda kaukina Luh Sunari tetep tusing ada pasutné. Gedinina panakné. 
Luh Sunari lantas magending. Kéné gendingne: Jro Lalung ngujang malalung?Makalung luung ngranayang adung,adung ading udang idung,kliab-klieb buka lawaté,ngenah Hang buka bulané usap amubu,hyang amubu ngujang jani tiang inguh? inguh ngelah keneh cara bojogé, kecas-kecos nagih malaib. 
Saget ada anak tua ruyud nyautin gendingné. Luh Sunari makesiab. Uli sukat-sukat ia mabalih bintang tumben ada anak tua nyautin gendingne: Luh Sunari bajang jegeg, munyi mam's tempuh angin, kema alih awaké, kanti ngenah tulangé, putih sentak cara kapasé, legit cara maduné, eda sebet ulian demen, eda lega ulian demen. Luh Sunari matakon-takon di kenehné. 
Apa ia pelih magending? Dadi mara ngorahang Jro Lalung, anak tua ruyud nyautin. Apa Jro Lalung patuh tekén anak tua ruyud? Banianga nyautin sambilanga magending: "Inggih Jro, ampurayang, titiang tambet awinan sebet, sebet baet matumpang-tumpang, munyiné mangraranin, liangemanadi upas. Suud nyautin lantas ia mageson-gesonan. Ia nampedang kenehné. Ia nampedang bikasné. Ia nampedang munyiné. Luh Sunari majalan. Reramané paling. Luh Sunari tusing ada di tongosné sesai. Alihina sabilang tongos ané biasa masi tusing tepukina. "Mirib sentanan iragané engkebang memedi, Memené?" Mirib tusing, Pa. 
Anak buka janiné. Liu anaké ilang. Ada anak malaibang mirib sentanan iragané?" "Lamun keto Memené. Mai orahang tekén Bendésané apang sedekanga ka Polisi." "Mai!" Meme-bapané Luh Sunari ka umah Jro Bendésané. Neked di Jro Bendésané. Bendésané tusing ada. Koné kari mragatang anak ngantén joh uli désané. Orahina ngantiang. Kewala tusing nyak. Meme-bapané lantas ka kantor polisi. Neked di kantor polisi. Polisiné makejang sayaga. Matakon reramané Luh Sunari. 
"Ngujang sregep masenjata?" "Anak ada demo." "Napi demo nika, Pak?" "Anak tusing setuju tekéning kaputusan." "Ooo kenten." "Napi kaputusanné?" "Barang-barangé makejang menek. "Menekkija, Pak?" "Sajan jlema tua. Tusing nawang apa? Mael! Tawang! "Mula uli pidan mael Pak?" "Lakar ngujang mail" "Tiang nglapurang panak tiangé ilang." "Nyén ngamaling?" "Nika ampun ané ten tawang." "Mirib nganten?" "Ten tawang." "Enu bajang?" "Bajang pesan." Polisiné kedék. "Sinah ngantén panak Uané." Meme-bapané Luh Sunari magedi. Ia tusing maan tulungan. Mawali buin ka umahné. 
Neked jumahné. Gigis kesiabanné. Luh Sunari tepukina nyontol mabalih bintang. "Mirib saja engkebang memedi. Ngujang dadi ada buin ia nyontol ditu?" Paakina Luh Sunari. "Luh!Luh! Suud ja nyelsel awak. Mirib mula tusing Huh jodoné. Depang Komang Arka masomah ajaka Ruminten. Nyén sing nawang Ruminten anak uli Jawa. Sinah ia ngaba piolas apang Komang Arka mabading kenehné. Luh Sunari tetep bengong. 
Buin memené nuturin. "Tusing Komang Arka dogen anak muani, Luh. Liu anak muani ada demen tekén Luh. Ibi I Sulatra masi ngorahang demen tekén Luh. Kewala memé tusing bani tekén Luh. Nah yén Luh demen, yén tusing, memé jejeh matumpuk sakit keneh Luhé." Liatina tusing memené. Tetep bengong cara anak belog-belogan. Meme-bapané inget kénkén kaden tresnané Luh Sunari tekén Komang Arka. Dadi iri-irian di désané. Makadadua dratdat-drutdut cara bikulé kasmaran. Pacepukné buina dugas pada-pada malajah masantian. Munyiné Luh Sunari mula jangih adung ajak munyiné Komang Arka. Luh Sunari nembangang. Komang Arka ngartinin. Makejang seka santiné nyetujuin pitresnanné. 
Pangrumrum Komang Arkané mula melah pesan. "Luh, beli tusing dadi palas ajak Luh. Buin telung bulan ajaka ngantén." "Nganten Beli? Dadi énggal pesan?" "Beneh. Ngujang makelo dadi anak bajang buka kené. Makejang suba nawang Beli ajak Luh magegelan. Man kénkén bayun Luhé?" "Tiang nyerahang tekén Beli dogen." Munyin Komang Arkané ento tekedang ka meme-bapané. Meme-bapané tusing nyandetin buin. "Luh suba nyandang dadi anak tua. Tusing luung masi magegelan bes makelo." 
Ortané suba santer di désa. Komang Arka lakar ngantén ajak Luh Sunari buin telung bulan. Ada ané demen ningeh. Ada masi ané tusing demen. Mula biasa tusing ada ané patuh. Ngorahang buin awuku lakar ngantén saget Komang Arka ngilang. Ada ngorahang ia ngantén ajak Ruminten. Koné dagang obat ané ka umah-umahé ento maan kenalina. Saget leket. Saget ngajakin ngantén. Kendel pesan Ruminten. Ia maan anak truna uli Bali. Ia dueg. Ajaka Komang Arka ka Jawa. Koné ka Solo. Ditu prabianina. Liu ané nyambatang Komang Arka nutug Ruminten magamé nuutin somahné. 
Tuah surat dogen ané trimana tekén Luh Sunari dugasé ento. "Luh ampurayang Beli. Beli ngelong janji. kénkén Kaden saget Beli kadaut tekén Ruminten. Beli suud magama Hindu. Beli suba magenti adan dadi Mohammad Nur Bali. Legaang pesan keneh Luhé. kénkén kaden sakit kenehné Luh Sunari. Ia lek tekén munyiné. Ia lek tekén krama désané. Ia lek tekén awakné. Uli sukat ento, Luh Sunari tusing nyak tegteg kenehné. Sabilang inget tekén Komang Arka ia nyerit. Ngeling sigsigan. 
Meme-bapané suba nuturin apang tusing sanget buin ngitungin Komang Arka. Kewala tusing masi nyidayang. Paling pesan kenehné. Lantas ia madingang keneh lakar mabalih bintang sabilang peteng. Sabilang kenehné inguh. Ditu ia maan tongos ngempahang sakit kenehné. Ditu ia maan nuturang pajalan idupné. Kanti tusing inget tekéning awaka buin. la nuturang pajalané ajak Komang Arka tekén i bintang. "Bintang, yén bintang buka tiang. Apa lakar jalanang?" 
I Bintang nyautin, "Tiang lakar ngalih ané luung. Tusing nyak nyakit ati. Ngujang nyakitang anak ané suba bagia." "Ané luung ento apa, Bintang?" "Dadi anak luhluih." "Man kénkén carané?" "Tusing keweh. Mai bareng-bareng malajah!" "Dija malajah?" "Mai bareng-bareng! Dituuuuu di muncuk bintange!" Luh Sunari ngrasayang awakné makeber ka muncuk bintangé. 
Ia macunduk sakancan bintang. Magenepan warnan bintangé. Tusing buka ané ngenah uli guminé. Ada ekawarna. Ada dwiwarna. Ada triwarna. Ada caturwarna. Ada mancawarna. Ada sadwarna. Ada saptawarna, astawarna, sangawarna, dasawarna, ekadasiwarna, dwidasiwarna, triyodasiwarna. Gigis kelangené Luh Sunari. Sabilang warna mapunduh-punduh. Di kenkenné mapencar pada ngalih tongos padidi-didi. Di kenkéné ingkup dadi abesik. Melah gati ngenahné. Luh Sunari maan tongos nglimurang keneh. 
Meme-bapané suba tusing nyidayang mamunyi apa. Tusing sagetanga. Tuah astitianga dogen apang inget buin tekén awakné. Kanti ada telu bulan Luh Sunari kaketo. Makejang suba nyambatang awakné tusing inget. Dugas purnamané ené saget reramané ngabaang surat uli Komang Arka. Enjuhanga. Luh Sunari nyemak. Pacana: "Luh, Beli ngidih pelih. Kaden beli luung ninggalin kawitan. Sabilang peteng makejang kawitan beliné ngerengin. Makejang ngaba gegaman. Beli nagih tudaha. Beli ngidih apang Luh nyak buin buka ané ipidan. Nrima beli. Idup beliné tusing karoan apa. Beli dini cara pangayah. Sabilang wai beli tundena kene-keto. yén sing ngelah pipis, mas-masan beliné apang madep. Makejang suba telah. Tuah enu bungkung ané gaen iraga bareng-bareng ipidan. Énggalan beli ngantén tekéning nyerahang bungkungé. Madak luh nyak nrima beli buin?" 
Tusing lanturanga buin mamaca. Suraté ento bejeka kanti nyag cara nyag kenehné. Lantas entunga ka pangkungé.Tusing tawanga di lipetan suratné si beten misi bungkung mas ané gaena bareng-bareng dugasé masemaya lakar ngantén. 
