anak|Mersun

I bapa miwah i meme kedek dugas tiang metakon polos "jumahne wa Ketut Jabur jani kone pingenane ngajak kayeh pianakne nomer kutus. Wa Ketut Jabur ajak pianak-pianakne miwah mantu-mantune pada iju metakon. Ngudiang sing ada anak lena kema. Bapa ngudiang masi tusing kema ajak meme. Yen kema sing maan balesan sate ajak nasi daar nyanan sanje?" 
Ane kedekanga teken i bapa miwah i meme tiang tusing resep. Awak nu cerik di keneh tuah ada "asal ada ane mabe-bean yen kundangan utawi matulung kema pastika maan sate ajak nasi baas. Payu madaar nasi baas ajak be tusing ja nasi moranan. Tusing ja nasi jagung grodokan. Tusing ja ngenepang jagung nyah-nyah matimpal jukut tabu". Tuah aketo ane kaitungan baan tiang. 
Suude ngedekin i bapa ngusuh-usuhin bo tiange. Bok ane tuah masisa atlapakan lima sangguanga kuri. Bok tiange keto majambot kaorahang. Sisane makuris. Yadiastun tiang anak luh majambot masi yen tuuhe tonden pingenane masuk ka SD. 
Suud nyangguang bok tiange kuri i bapa ngorahang "tusing makejang anake marepotin dadi tekain. Manut teken ane ngelah gaene. Iraga masidikaraan ajak ane ngelah gae apa tusing". Suud i bapa ngorahang keto I meme maekin tiang. Suud nyemak liman tiange laut gisina, i meme nglanturang apa ane teranganga teken i bapa "yen tusing ngelah sidikaraan yen iraga kema tusing ja lakar tundunga. Tetep trimana tetep marane teka baanga kopi suud ngopi majemakan gae amun ane ada kal jemak. Suud keto magibungan. Suud magibungan mulih ngaba pakebur. Ane madan pakebur, sate ajak nasi cara ane orahang Luh tunian". 
Satondene tiang matakon, i bapa buin natasang "ane dadi sidikaraan panyamane i bapa makejang. Keto masi ajak piank-pianakne makejang. Lenan teken ento panyaman memene makejang ane muani-muani teked ka pianak-pianakne masi. Suudneto makejang pisagane. Makejang pisagane dadi pasidikaraan tusing dadi ngutang pisaga wireh  ane kal ningeh i dewek kena kabrebehan ruah pisagane. Keto masi timpal-timpal leket meme miwah bapa miwah pianak-pianak bapane makejang. Yadiastun tusing manyame tugelan tusing mamatua utawi mamantu tusing maipah yen suba leket tur selegenti lalinin milu kal dadi sidikara. Asing-asing keweh saling tulungin. Asing-asing lega saling dumin. Cutetne asing-asing panyamaan yadiasatun tongosne majohan tetep masidikaraan. Keto masi asing-asing pisaga yadiastun tusing kena iketan panyamaan masi pasidikaraan. 
Amunto tiang piteketina tonden masi tiang resep. Dadine asing-asing pasidikaraan saling tekain dikatujune ada gae. Saget pesu baan tiang munyine amun to. Mara tiang ukan nglanturang "Wa Ketut Jabur Kaden pisagane ane maselat duang umah uli dini. Lenan teken ento tusing ada tepuk masi pisagane ane paekan kema matulung. Buin besik tunian adine Wa Ketut Jabur tepuk di warungne meme Lepet. Ngudiang tusing milu maijuan?". Satondene patakon tiange ento pesu, I bapa buin ngawitin "disubane ngelah pasidikaraan jani ada buin besik ane patut resepang. Amun pasidikaraane tawang ngelah gae tusing kasambatin apa buin kasambatin tur orahina nekain i dewek patut matulung. Nanging yen i dewek kasambatin uli pasidikaraane ane kal ngelah gae miwah dingeh taen nyambatang teken ane len raos kal megae tusing nekaang pasidikaraan. Yen suba keto pasadoke da pesan slapat-slapat kema yadiastun masidikaraan". 
Orahina keto nyangetang tiang tusing resep. I meme saget nyambungin tuna resep tiange "yen suba kadingehin tusing al nekang pasidikaraan apa buin sadu arep kasambatin olih ane ngelah gae tusing lakar nekaang pasidikaraan yen kema i dewek sambatanga kema tusing ja ulian masidikaraan nanging sangkaning makite nagih be".
 Marasa abedik resep tiange teken ane orahang meme kenehe matakon "ngudiang bisa keto?" Kijapang paningalanne mirip karesapang baan i bapa laut nyekening "ane kanti nyambatang ngelah gae tusing lakar nekaang pasidikaraan madan magae mersun. Mersun patuh teken person artine padidiana. Dadi masi orahang nyendiri. Magae mersun patuh teken magae padidi . tusing lakar ngejotang sisane magae tusing lakar ngidihang pagae teken pasidikaraanne". 
Yadiastun tusing sanget resep. Tiang anggut-anggut apang kadena ngerti apa ane orahina teken i meme miwah i bapa.
