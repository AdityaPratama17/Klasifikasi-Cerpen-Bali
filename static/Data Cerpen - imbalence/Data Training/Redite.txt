anak|Redite

Jadi dina redite. Dina tusing masekolah. Dadi masi sambatang dina manting utawi dina ngajang yeh. Kadanin dina ane kasambat simalu ajak ane nomer dua miribang makejang suba nawang. Nanging, tiang mepesan nyemak dina Redite aji ane sambatang tiang nomer telu. Kaorahang keto wireh yen suba teka raina reditene tiang pengaanga genuk mrungpung mara suud makedukin isine. Mesuang dakin-dakinne ane neket sawetara pitung dina. i meme muyungin genuk mapan cager tiang miwah adin tiange ngidaang kal ngebekin satondene i meme miwah i bapa teka uli megae. 
Yadiastun tongos ngalih yehe joh pasajaan. Maimbuh liu ajak nyagain lan ngarebutin tiang miwah adin tiange tusing bani ngorahang arah. Yen tiang ngorahang arah i meme ngorahang "meme tusing kal bedak yadiastun tusing naar yeh awai. Meme tusing ja seduk yadiastun tusing maar awai lepeng. Yen cai keto masi nyai, tusing lakar bedak ajak seduk awai, dadi ngorahang arah". 
Yen suba keto raosne i meme artine i meme gedegne tusing gati dadi tawah nang aketeng. Yadiastun i bapa kenyem ningehang i meme ngorahang keto, tiang tusing masi cager yen tiang ngorahang arah i bapa lakar ngilonin. Sajaba maanggutan utawi nyautin "nah tusing ada buin ane sandang pilihin". 
Cara Janine suba aluhan. Buina tongose ngajang yeh suba paekan teken dugase meme cerik. Ane makada aluhan wireh cara Janine suba ada ember. Ane ajalanan liu yehe ane bakat kajang. Lenan teken ento ngisinin lan miokang ka genuke suba enggalan. Bandingang ipidan nganggo beruk. Suba majalan joh menpenin beruk aeng pesan kewehne. Yen yehe gede dadi dilemang. Yen yehe cerik di masan-masan terake ngisinin beruk aji nuruhin. Nuruhin sig song beruke ane cenik. Keweh pesan ngebekin. 
Di lakar gaba mawadahin gaangan tiing ane nyidaang isinin beruk sia. Ane negen ngandetin telu-telu. Pinih liunan lalima ane aneh. Dilacure beruke ane suud miwah tegen makeplis. Bisa ulian pegat taline. Suude makeplis laut ngaluluk ka batan idingan. Ane lacuran teked beten idingane beruke sigar. Ane lacur nanging agetan beruke tusing ja sigar nanging ngangsut di bancang idinge. Alih uli ba duur tusing dadi baan nyokotin alih uli betenan jokanan. 
Keto nyan memen tiange nuturin di katujune lega kenehe nepukin tiang ajak adin tiange jemet makajangan yeh. Apa buin genuk puyung ane pengaanga peres isinne. Maimbuh ember ane anggo ngajang masi peres. 
Suude mengaang i meme yeh kal anggona nyakan miwah ngumbah prabotan. Mara tiang magampil-gampil lakar manting. Busana sekolahe ane tonden mapanting semalu apang ingetang. Suude ento maan munduhang busana ane lenan. Di kayean di tongose manting biasane tepuk tiang timpal-timpale ane lakar manting patuh cara dugase ngajang yehe di kayean mesti selagenti manting lenan teken tongosne ane cupek masan ending cara jani yehe medikang pesu uli klebutane. Sambil ngantiang sambil tiang mepen yeh di embere di katujune suba ada yeh nimbeng di kedokane. 
Di jelek nasibe suude manting ngekoh ngantiang bisa tusing maan manjus. Apang tusing bas tengai di kayehan. Liwatan teken jam roras tengaine suba liu anake ngayehang sampi. Adenan tusing kayeh bandingang masuuk ngalih yeh ajak ane ngayehang sampi. Lenan teken yehe suba puek padalem masi suba joh majalan ngajak sampi tusing maan yeh. Kanggoang sapsapin mua, lima miwah batise dogen. Ane ilidin baju ane ilidin celana da kenaina yeh masi suude kayeh kal makipu buin di tegale. Kanggoang sanjane dogen kayeh. 
Di mulihne manting sing dadi masi engsap. Nadtad yeh aba mulih. I bapa ngorahin "kadonga ane buketan bedik bakat yehe kanggo. Kal anggo nyiamin bunga pancar galuh ajak pudake di natar sanggahe. Apang nyidaang sadina-dina anggon mungain canang. Apang tusing baatan mabayan wireh misi ngaba pantingan. Kadonga aprapatan embere ngaba yeh tusing sebetanga". 
Nincap lawate bunter artine suba nincap jam roras tengaine suude nyemuh pantingane basange sedeng jaena sedukne. Buina i meme pastika suba suud maturan jotan. Apa ja ada kal daar jag jaen pesan kacapang. Yen suba basange seduk maimbuh tuyuhe nguyadang tulang i dewek tusing milih dadaar apa ada karasa jaen pesan. Kadong tuah ada saur ibi ajak nasu nyem jag melah marasa tegakne di basange. Keto i meme ngorahin tiang.
