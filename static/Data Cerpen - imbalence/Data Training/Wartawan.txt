dewasa|Wartawan

Madé Darmawan gumanti saking dawegné sareng tiang ngranjing meled pisan dados wartawan. Ipun j atiné nenten banget pisan demen ring masasuratan. Sakewanten, meledné ngaonang mangda dados wartawan. Ring SMA sanunggil polih paplajahan ngarya karangan, pramangkin. ngetel peluh ipunné. Tiang sareng ipun negak dados abangku. Kedék ring manah tiangé duké punika. Wartawan tusing bisa nulis karangan.  Kenkenang nulls berita?" Ipun nenten nyaurin. Iju ring sirah ipunné munduh-munduhang kerta basa mangda nyak lengut sasuratané. Kantos belé masuara durung taler mrasidayang puput. 
"Kenken Dé, payu dadi wartawan?" "Ngujang tusing! Dadi wartawan ento liu ngelah timpal. Maan paak ajak pajabat-pajabat. Apa buin pajabaté ané laksanané tusing beneh sinah jejeh pesan tekén wartawan. Wartawan ento kasaktianné di muncuk pulpenné. Kocokang pajabaté ané demen mamaling. Sinah iraga pepes aliha apang nulis ané tusing nyakitin koping." "Sakewala. Ingetang masi Dé. Pajabaté anakbisa masi gedeg, Bisa atmané melecat uli awak Madené." "Tiang tusing jejeh tekén ento. Mati idup paican Sanghyang Widhi. Iraga tuah nyalanin dogen. Apabuin nuturang ané seken-seken. 
Kapatutané ento ané utama." Tiang mantas makenyem manten daweg punika. Uningin tiang ipun nenten jagi mrasidayang dados wartawan. Ngarya karangan manten peluh pidit. Punapianga jagi dados wartawan. Gurun tiangé ring SMA ngicenin ipun nilai sakadi anaké magerak jalan. Ipun nenten kawirenga ring nilai. "Bisa Madé tusing naik kelas ené?" "Diastun ngarang tusing bisa. Ané lenan tiang bisa." Ipun gumanti dueg ring matematika. Wantah matematika kaon sampun tiang. Ewerné medal rikala ulangan matematika. Pramangkin ipun ngejoh sareng tiang. Nenten dados tolihin pakaryan ipunné. Tekepin ipun wau ulangan. 
"Da ajum Dé," sapunika tiang mabaos ring ipun. Ipun ngedengin asil ulangan. Ngakak ipun kedék. Tiang polih nilai magerak jalan. Tiang mapalasan sareng ipun risampuné tamat saking SMA. Ipun soleh pisan. Nenten ngrereh jurusan basa Indonesa. Ipun ngrereh jurusan matematika. Tiang ngranjing ka Singaraja. Ipun ngranjing ka Denpasar. Sakewanten, tetep kantun matimpal. Ring sapunapiné tiang makumpul sakadi dawegé ring SMA. 
Manggang ulam segara raris piecing antuk pedes limo. Sinambi nuturang sané soleh-soleh. Eling tiang ring manah ipunné. "Payu dadi wartawan?" "Ngujang tusing. "Ipun ngedengang sasuratan ipunné sané kawedar ring majalah kampus ipunné. Tiang makesiab. "Dadi luung tulisanné jam'?". "Pasti makesiab?" "Beneh! Dadi melenan cara dugasé ipidan?" Ipun nyantenang dewek nunggalang ilmu matematika sareng ilmu basa Indonesa. "Berpikir itu pakai bahasa. Orang berbahasa jug a berpikir." sapunika ipun sakadi ajum."
Otak kanan dan kiri mesti seimbang." Pateh kadi pangandikan gurun-gurun tiangé ring perguruan tinggi- "Dadi nawang buka kéné I Madé Jani?" "Tiang suba maan pendidikan uli wartawan ané waged. Wartawan ané dadi redakturné. Ento ané sanget nuturin tiang apangbisanulis." "Dadiné payu dadi wartawan?" Ipun ngedengang kartu wartawan kampusné. Tiang malih makesiab. 
"Tusing madaya I Madé lakar buka kené. Sinah lakar misi buka ané aptianga dugasé di SMA." Riinan ipun tamat ring tiang. Daweg wisudané, ipun mabe-sen mangda tiang nyarengin. Sakewanten, tiang nenten mrasi¬dayang rauh. Ipun taler nyantenang dewek polih nilai sané pinih becika. Ipun maosang dosen-dosen ipunné nadosang ipun asisten dosen. Ipun nenten nyak. 
Meled jagi dados wartawan sané aptianga pisan. Tiang tamat saking Singaraja. Nenten malih kawirenga ring dewek ipunné. Sué nenten polih orti. Tiang ngrereh genah ngabdi mangda mrasidayang kaangkat dados guru. Meled mangda kaweruhané sané polihang tiang wenten pikenohné. Sinambi ngantosang pangangkatan. Tiang uning wantah nenten nué jinah mageng nenten mrasidayang jagi dados guru. Daweg puniki wenten bawasda ka sekolah tiangé. Panggihin tiang ipun sareng bawasdané marerod. Ipun makta tas sané ageng. Makta tustel. 
Tiang nelektekang. Yukti napi nenten punika Madé Darmawan. Gelisan ipun nyeritin. "Ngurah! Eda banggi!" Tiang ngelut ipun. Sami timpal tiangé makesiab. Ipun kocap wartawan sané jejehina pisan. Malih tiang eling ring manah ipunné. "Dé, payu masi dadi wartawan. Ijazah guruné anggon gena?" "Guru ento tusing ané ngajahin di kelasé dogen. Makejang dadiang guru." "Wayah masi munyin De-né jam?" "Jani, Madé dini maan tugas?" "Suba telung bulan maan tugas dini." Pramangkin ipun ngajakin tiang ka kantin. Sinambi ipun nuturang demenné dados wartawan. 
Midep semengan sampun pajabaté ngrauhin umah ipunné. Mapangapti mangda usan reké nulis sané mimpas. Wenten makta amplop kantos ka umah ipunné. Kocap wenten sané ngeling mangda sampunang dadosanga orti ring surat kabaré. Ipun kadek."Yen sing dadi wartawan tusing suba semengan tangkilin pajabat. Aget misi ané aptiang. Uli pajabat kanti anggota dewan teka ngidih tulung apang tusing kasambat tuara-tuara. Sané soleh piragin tiang, ipun ngaturang naen uluk-uluka olih timpal ipunné. Ipun meled pisan jagi ngarya orti ring surat kabaré indik memedi. 
Mapanggih sareng Komang Celepuk pungkusané. Jatiné Komang Sutama wastané. Kagentosin olih timpal-timpal tiangé santukan demen pisan magadang. Timpal tiang daweg SMA dumun.Wengi demen mangguran. Semengan kiap. Punapi malih polih palajahan matematika. Ipun pramangkin nguyukang. Naen kadengkikin olih gurun matematikan tiangé. Kanikain ka kamar mandi masugi. Sami timpal tiangé daweg punika kedék ka tundun. Nenten purun kedék ngakak. Jerih sareng gurun tiangé sané tekanan darah tinggi. "Dadi bisa bakatanga nguluk-nguluk?" 
"la ngaku matimpal ajak memedi." "Man gugu Madé?" "Ilmu wartawané nuldulin. Meled ngaé berita ané soleh-soleh abedik. Apang tusing pragat berita pajabat masuk bui dogen bakat tulis. Tepuk I Celepuk. Ngaku matimpal ajak memedi. Demen atiné. Jani maan berita luung. Ajakina ka umahné." "Man nyak?" "Nyakang dogen. Kaden paak misi menek ka bukité. Kéné di kenehé sinah saja matimpal ajak memedi. Neked di bukité, angkihané suba nulung dasa lima. Duweg masi ia. Alihanga kuud abungkul. 
Pesu lantas ortané I Celepuk. Ngaku sabilang tengai malali ka umah memediné. Memediné patuh buka iraga. Ada ané lacur. Ada ané sugih. Ada dadi pajabat. Ada dadi sulinggih. Lengut pesan munyinné I Celepuk. Bok memediné koné kuning buka bok jagungé." "Apa buin tuturanga?" "Memediné lakar dadi takonin yén baangin pipis?" "Misi nombok? Cara anak ngalih pegawé negeri dogen." "Lamun sing nyak keto. Tusing nyak koné mamunyi. 
Prajani memediné cara kebo bongol. Ping kuda-kuda takonina lakar tusing nyak masaut. Apang misi sesari. Mara nyak mamunyi." "Akuda tagihina?" "Limang atus tali." "Abedik." "Apa abedik? Kanti buung meliang panaké susu." "Payu nakonin memedi?" "Kanti sanja, tusing ada memedi majelawatan. Mara takonin. Ngujang sing nyak memediné nyatua?" "Aluh ia nyautin. Memediné enu seminar." "Ada-ada dogen I Celepuk. Man pipisé" "Pipisé bakat suba bayahanga utang." Tiang kedék miragiang ortin ipunné. Kenianga nguluk-nguluk sareng I Celepuk. Tiang sampun uning ring ipun jadma demen nguluk-nguluk. 
Daweg ring SMA akudang timpal sampun keni iluk-uluk ipun. "Gigis demenné maan nguluk-nguluk wartawan." "Neked jumah somahé nagih pipis anggon meli susu. Pengeng irahé. Bakat orahanga anggon nombok apang man orta ané olehan abedik. Somah ngerengin. "Jlemabelog baangin nguluk-nguluk." Patuh cara Ngurah munyiné wartawan uluk-uluk anak sing taen mamaca." "Suba tawang I Celepuk jelema kaketo masi gugu. Ento dadiang berita? Wartawan ditipu karena ingin mewawancarai memedi." "Jelek rasané ajak timpal. 
Depang dogen. Masi pipisé anggona mayah utang. Manian sinah ada pawelesné buin. Pipis dadi alih." "Ané tusing dadi alih wartawan kena tipu." Ipun ngedekin dewek ipunné. Suaran Hp megat satwan ipunné. Ipun ka kantor polisi kocap wen ten anak katangkep. "Legaang malu Rah lakar ka kantor polisi malu. Kéné suba dadi wartawan.Yen dadi guru, pragat matimpal ajak murid." "Nah!" Wenten tigang dasa menitné ipun nelpun tiang."Rah ané katangkep I Celepuk. Keweh baana. yén sangetang timpal. yén sing sangetang tugas ngaé berita." Tiang nenten purun ngicenin panampen. Sedeng becika malih jebosné belé masuara. Tiang gelis-gelis ngranjing ka kelasé jagi ngajahin sisyané.  
