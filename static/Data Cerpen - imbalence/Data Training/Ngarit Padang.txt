anak|Ngarit Padang

Yadiastun tusing aji raos seken pesan i bapa nuturin tiang sabilang wai. Yadiastun pesu raos tusing ja isin raosne ane sanget orahina nuutin. Tiang nawang keto uli nu cerik i bapa tusing taen liu nuturin tiang aji raos. Uli nu cerik tiang setata ajaka ka tongosne nyemak gae. Di tongosne nyemak gae ane biasa tegal. 
Marane bisa negak tegteg i bapa satata ngajak tiang ka tongosne ngarit. Apang tusing labuh wiadin ulung ka pundukanne. Suude negul keranjang ane lakar wadahina padang di kayune sampingne ngarit, i bapa menpen tiang di keranjange ento matatakan dempo ane lad anggona nyingal tiang ka tegale. Uli tengah keranjange tiang mabalih i bapa ngarit. Suude ngarit tiang pesuanga laut tegakanga di samping keranjange. Nu taledina dempo. Uli ditu tiang mabalih i bapa menpen padang ka karanjange. 
Di subane magaang, suud tiang wadah-wadahina kranjang marane lakar ngarit, i bapa ngebatang kamben. Di kenkene karung wiadin lad sak semen ane mauekin apang linggah yen kebatang. Suud keto i bapa negul pagelangan batis tiange ane nu misi gelang ajak kroncongan. Ane anggona negul, sabuk lilitne i meme ane nyelap kakelesang anggona negul tiang. Tanggun sabuk lilite buin besikan kategulang di bongkol punyan kayune. Uli di tongose mategul, tiang mabalih i bapa ngarit kanti menpen di keranjange. 
Uli dugas nu mapenpen di keranjange kanti mategul cara ngangonang godel, suude menpen padang tiang lantas singala. sambil nyingal sambil nikul kranjang ane misi padang ento ka kubun sampine. Uli dugas mara makeranjangin kanti mategul, i bapa masi tusing pati ngarunguang yen tiang ngeling. Mirib ulian marasa pocol ngeling tusing ada ngarunguang, makelo-kelo tusing kone tiang pati ngeling kaketoang. I bapa ngorahin tiang mapan tiang tonden nyidaang ngingetang unduke dugase ento. 
Disuba bisa midep munyi tur suba bisa ngaba arit nutugin i bapa ngarit, i bapa tusing pesan maang tiang milu ngarit. Ditu tiang orahina ningalin i bapa ngarit. Yen tiang ngorahang med nongos tuah ningalin dogen i bapa ngarit, i bapa makenyem. Makenyem nanging tusing pesu munyi. Unduk ane ngranaang tiang mendep tur nyalanin apa orahina. 
Ningalin i bapa ngarit bedik-bedik tiang ngerti apa ane orahina teken i bapa. Buka raosne tunian, orahina tusing ja aji raos ane pesu uli bibihne. Ane tepukin tiang ken "yen ngarit padang apang tiding. Tusing dadi ngaritin ane samah-samah dogenan. Apa ja ada, ane ngarit apang makejang data. Yen nepukin luu luire don-don kayune ane tuh, carang-carang kayune ane paslengkat. Padang ane bera sampingang. Da miluanga di cekukan padange ane kaarit". Amun ada padang wiadin entikan apa ja ane tusing nyak amah sampi da arita. Abut. 
Amun ngawitin ngarit, da sig padange samah. Ngawit uli padange ane berag tur bawak. Di kadonge tusing dadi ngarit masibakang. Yen tugelang dadi. Luu miwah entikan ane tusing amah sampi. Suude ngarit ponjokang dadiang besik. Ponjokang sig padange abe berag. 
Apa ane tepukin tiang ento kajangkepin olih i bapa disubane tiang orahanga suba dadi milu ngarit. Mara-marane dadi milu ngarit padang, i bapa ngorahin tiang mabalih i bapa ngarit gelahan pitung menit. Suude keto mara tiang orahina ngarit di arepne. Dadine i bapa ngarit di durin tiange. Pet tiang ningeh i bapa matengkem. Sliksik tiang apa ane pelih. Jag saja suba. Paling pepesa i bapa matengkem yen sig padang ane arit tiang misi luu ane tusing dadi duduk. Lenan teken ento, i bapa matengkem yen entikan ane tusing nyak amah sampi milu di cekukan padang ane sedek gemel tiang. Yen suba lakar mikul kranjang cenik, ane isinin tiang padang, ka kubun sampine i bapa matengkem  keranjang ane misi padang aritang tiange ento musti buin tuunang uli palane. Artinne, luu-luu sig lad tiange ngarit tonden maponjokang. 
Ulian i bapa tusing pati pesu raos di katujune ngorahin tiang. Pepesan tiang matakon teken i meme. Satondene masaut, i meme nakonin apa ane maan gae tiang tur kenken i bapa ngorahin. Yen di subane tiang nuturang i meme makenyem, artine ada ane sarat bapa ngorahin tiang nanging tusing aji raos. Paplajahane ento i meme nelatarang. Buin tiang ngorahang mara suude nuunang ladang i bapa matengkem. Mara tlektekang tiang i bapa makenyem. I meme nyautin "ento tusing nyelapang matengkem". I bapa matengkem ulian dekahe ngentah.
