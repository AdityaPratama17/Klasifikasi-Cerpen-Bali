anak|1|I EMPAS SATUA
 
Kocap wenten tlaga dahat ngulangunin pisan, kasub mawasta Kumudawati. Ring sisin-sisin telagane mauparengga sekancan sekar tur sami pade nedeng kembang, luir ipun sekar tunjung minakadi sekar tunjung bang, tunjung putih, tunjung biru lan sekar angsana, sekar jempiring kalih sane lian-lianan. Ring tlagane punika wenten angsa lua muani malali-lali sarwi manjus. Sane lua mawasta Ni Cankranggi sane muani mawasta I Cakrangga. Irika taler wenten empas kekalih lua muani, sane lua mawasta Ni Kecapa sane muani mawasta I Durbudi. Riantukan sampun sue pisan I angsa sareng I empas ring tlagane punika, raris makakalih ipun punika sampun rumaket pisan makekasihan lan ulung tinulung, beriak-beriuk, salunglung sabayantaka.
Kasuen-suen rauh reke masan panes ngentak, toyan tlage Kumudawati sane pecakne ebek tur ening, sane mangkin sampun ngancan nyat, tambis-tambis asat utawi tuh. Duaning asapunika, I angsa lua muani merasa kekewehan raris ipun mamanah jaga matinggal saking irika, matulak kagenahnyane riin. Duk punika semunnyane sedih, santukan ipun irika angen ring sawitrannya i empas sane jagi katinggal. Irika raris I angsa muani masesambatan tur ngorahang kapining i empas makakalih. " uduh cai nyai empas ajak dadua, beli ngidih tekening cai nyai apanga melah-melah dini, wireh beli lan Ni Cakranggi lakar ngalain anake buka cai nyai mulih ka Desan beline imalu ka Gunung Imawan ngungsi tlaga Manasar ane yehne ening pesan tur tusing taen asat apitui masan panes ngentak, wireh jani masan panes tamis lakar nyat tlagane dini." Asapunika baos ipun i angsa.
Wiakti engsek kayun ipun i empas lua muani mirage piorah i angsa, solah ipun amelaskayun, matedoh ipun ring buntut angsane raris mabaos daat banban. "Aduh, minab lega pesan keneh beline luas, ngalahin tiang dini padaduanan. Apa puaran tiange jani, sinah tiang lakar mati makenta. Buina yan kene pidabdabe, minab tuara saja keneh beline makekasihan ngajak titiang. Las beli ngalahin titiang kasengsaran. Nah yan sujati makekasihan, jele kalawan melah jalan alih bareng-bareng. Cendek tiang milu nutug beli ngalih tongose ane madan melah." Asapunika baos ipun I empas.
Sangkaning kapiwelasannyane I angsa miragi baosnyane I empas raris nglantur mabaos I angsa. " Nah yan abuka keto ne ada baan beli naya upaya melah. Ne kayu atugel tekekang nyanggem ditengahne ajak dadua, sabilang tanggu beli tekening Ni Cakranggi ane lakar nyanggah. Kewala ade pabesen beli kapining cai nyai ajak dadua, selantang-lantang jalan, eda pesan cai nyai mamunyi japitui ada anak matakon, ada anak nyacad utawi mariceda cai nyai, eda sautina. Ingetang pesan pabesen beline, eda pesan cai nyai linyok utawi ima teken pangarah beline. Wireh yan cai nyai ima sing urungan cai nyai lakar ngemasin mati, mawastu tan prasida amun pangaptine."
Dening aspapunika, lega pesan manah ipun I empas tur gelis nyanggem kayune. Sabilang tanggu taler ka sanggah antuk ipun angsa lua muani laut kakeberang beneng kangin. Pakeberipun sada alon nglintangin pangkung, grembengan muah gunung sane tegeh-tegeh.
Gelisang satua, pakeber ipun angsa ngeberang empas ngungkulin alas Wirajenggala, irika wenten asu kakalih lua muani masayuban ring sor tarune. Sane lua mawasta Ni Angsing sane muani mawasta I Angsang. Ipun sareng kalih praya ngerereh teda, nanging sue nenten polih punapa punapi. Kabetek antuk layah kalih bedak ipun, raris nyongkok ipun sinambi manyonyoin pianak ipume sane kantun malit. Kala punika Ni Angsing makite nulengek ka ambarane, kakantenang wenten angsa ngeberang empas ngaja kanginang. Ni angsing tangkejut raris mapiorah ring muanin ipun " Ih beli Angsang, tinggalin ja baduur ada empas kakeberang baan angsa, kije mirib lakar abane ?" I Angsang raris nyaurin " Sing je buka munyin nyaine, dije ada perah empas kakeberang baan angsa. Ento tuara ja empas, tatwinnyane tain sampi tuh ane umahin bekutis, sawireh panak bekutise ento tuah amah-amahan panak angsa."
Wawu asapunika I empas sareng kalih mirage dewek ipun kasengguh tain sampi tuh, kenginan metu brangtinyane tur gregetan raris enggang bungut ipun jagi nyaurin mawastu ulung mabriuk makakalih ring tegale dangsah, ngraris padem.
Risepadem I empas makakalih I Angsang kalih Ni Angsing lega pesan manh ipun makamiwah pianak-pianak ipun duaning mapikolih taledaan becik marupa empas. Nanging I angsa lua muani makakalih kalintang sedih tur masemu angen apan sawitrannyane tan pisan satia ring semaya mawastu ngemasin padem. Tumuli raris I angsa nglanturang pakebernyane ngalerang sada bulus dening jengah ipune.
