anak|4|I YUYU MEWALES BUDI

Duk ane malu ada kaceritayang Yuyu ane idup di tukade. Rikala masan panes gede tur tusing ada ujan, yeh tukade nyat, tur I Yuyu ane idup ditu ngemasin mati. Yuyu ane mati ento kepanggihin olih Ida Pedanda Sakti. Rikala ento ida Pedanda ngicenin bebayon kaping I Yuyu buin idup.
Kacerita jani yuyune ento mewali idup, kewala awakne berag tigrig, wireh tusing maan yeh tur ngamah. Wireh kapitulungin Ida Pedanda, I Yuyu berag totonan kebakta ke telaga drwen Ida Pedanda di pesraman. Kasuwen-suwen, gede suba ia I Yuyu, tur awakne mokoh.
Kaceritayang jani , rikala sasih kelima Ida Pedanda merem ring pemereman Idane. Kala Ida sedek merem saget teke I lelipi ajak I Goak. I Yuyu suba nawang teken solahe I Lelipi ajake I Goak ane jele. I Yuyu minehang, patekan ia ajake dadua sinah lakar nyangkalain Ida Pedanda. Sinah suba ia ajake dadua lakar nyegut tur nyedayang Ida Pedanda. I Yuyu mapineh ento madan bikas anak jele. Sawireh ia nagih ngematiang manusa ane ngelaksanayang kedharman.
Wireh I Yuyu merasa meutang budi teken Ida Pedanda. Ditu I Yuyu mepineh kenken carane apang nydang nulungin Ida Padanda. Sing je makelo lantas I Yuyu maan daya, tur meorahan kene. "Ih iba Lelipi ajak Goak icang suba nawang dayan iba ajak dadua. Iba lakar ngugut Ida Pedanda apang seda. Ida Pedanda anak meraga wikan, dharma, tur sakti, sinah suba nyidang cai ngematiang ajak dadua. Jani icang lakar mapitulung teken cai, sawireh cang dogen ane nawang kesaktian Ida Pedanda". Keto I Yuyu mepajar teken I Lelipi lan I Goak nyaru-nyaru.
Disubane I Yuyu memunyi keto I Lelipi teken I Goak kaliwat demen atine, sawireh tulungine teken I Yuyu ane nawang kesaktian Ida Pedanda. Di subane keto, I Yuyu buin ngorahin I lelipi ajak I Goak . " Yen cai ajak dadua don ngematiang Ida Pedanda, jani icang ngorahin pejalan, jani cai ajak dadua apang sida ngandong awake menek keme ke pemereman Ida Pedanda. Kapit icang ane tengebot apang nyangket di baong cai I Goak. Di subane keto,mara lantas penekang icang kepemeraman Ida. Ditu lantas icang lakar nyepit kanta Ida (baong Ida). Sawireh kesaktian Ida megenah di ulu kanta Ida. "
Jani gelisang cerita, I Yuyu suba kegandong ajaka dadua. Lantas keaba ke tongos pemereman Ida Pedanda. Rikala keaba ke tongos pemereman Ida Pedanda. Rikala ento, I Yuyu nyepit baong I Lelipi ajake I Goak kanti pegat maka dadua, laut makadadua ngemasin mati.
Sujatine Ida Pedanda Sakti anak sampun uning teken pengrauh baya totonan. Sakewala Ida Pedanda meneng. Ida mapekayunan apa ada jalane ia I Yuyu mewales budi tekening Ida Pedanda.
Keto kone laksanan ipun I Yuyu, mewales utang budi tekening Ida Pedanda. I Yuyu merasa bagia pisan, sawireh ia maan mayah utang urip tekening Ida Pedanda. Yadiastun keto,
I Yuyu sing ja matilar uling telagane Ida Pedanda. I Yuyu tetep nongos di Telagane, tur memarekang ring Ida Pedanda sane ngelarang dharma pandita. Keto suba pelaksanaan ia I Yuyu ane melah.
