anak|Malajah

Jam nem sanjane, aine nyisaang suar kuning di muncuk gunung agunge ane kukubin ambu. Tiang nu di margane kal ngojog umah timpal tiange Putu Patra ane ngoyong di padimelan, ma joh dasa panimpugan uli umah tiange di desa. Mapan waine jani pingenane tiang malajah di umahne Putu Patra, i bapa miwah i meme tusing nombaang tiang ningep ditu. Matadtadan sela kuskus ane petina teken i meme. Encol-encol tiang majalan. Mapan suba sanja maimbuh lakar liwat alas tanggun setrane. Apang tusing petengan di alase, keto keneh tiange sambilang ngenggalang pajalan. 
Nepukin pajalan tiange encol, kramane ane papas di jalanne tusing pati nyesed dikatujune matakon. Cutet matakon lakar kija laut sautin tiang lakar ka umahne Putu Patra, ane matakon tuah masaut "nah". Ada masi ane masaut keto maimbuh "da pati gesonan, tonden limutan kel teked". Tusing matolihan, tiang makenyem laut masaut sambilang majalan "apa jejeh masi". 
Mara saru mua, tiang teked di umahne Putu Patra. Dapetang tiang ia nu sedek nekepin pitikne. Bapa ne sedek ngemang kurungane ngamah, keto masi memenne nu nadtad ember tongos ngaba mamaan celeng uli delod uamhne. Memenne ane paling malu mapapas liat teken tiang kaut ngataraang apa ane aba tiang. Yen tusing matadtadan, tusing tepukina sina unah memene teken cerike ene. Sada kimud laut nguntul sambil ngenjuhang sela ane aba uli jumah, tiang nyautin "nak i meme nadtadin. Kal daar riang nyanan dini me". Peh, made sagetan suba teke, ditu malu negak di ampike. Bapa nu ngisidang kurungane malu. Bapanne Putu Patra nimpalin pesaut tiange teken memenne Putu Patra. Tonden maan nyautin, Putu Patra suba nyemak liman tiange laut ngajak ke ampike. 
Teked di ampike, Putu Patra ngampilang prabot ane nu mabrarakan ditu "kanggoang nak bet. Tonden maan ngampilang tunian". Sambilang ngampilang ia ngorahin tiang negak malu di tongose ane elah. Satondene ngalahin tiang di ampike, Putu Patra nakonin tiang suba kayeh apa konden. Disubane tiang ngorahang suba maan kayeh ia ngorahin tiang ngantiang ditu sawireh ia lakar kayeh malu. Mulane tiang makeneh lakar mutug, nanging nepukin gedebong ane nu nyrekcek yehne maandangang di ampike, tiang buung makeneh milu laut nyambat "nah kayeh suba malu. Tiang ngantiang dini". Sada sebet Putu Patra nyemak anduk ajak sabun ane mapejang di tanggun ampike laut macuet ngojog kayehan ane ada durin umahne. Kalaina kayeh, tiang nyemak berang ane nglintik di samping sangeane di natahe, laut matakon teken memenne Putu Patra "lakar iris gedebonge ene me?". Memene mesaut uli bale paonne sada nombaang tiang nyemak gedebonge ento "da suba jemaka de. Mase kal anggo mani". Tusing nuutin pangidihne memenne PutubPatra tiang nyempangang gedebonge ento di bale ampike laut ngirisin.
Lega pesan kenehne ngirisin gedebonge ento. Ane makada, berang ane anggo tiang ngirisin mangan gati. Tusing cara berang ane anggo tiang jumah ane puntul sawireh sangehan tiang padidi. Tonden amun ken makelone, suba atenga telah baan tiang ngirisin gadebonge. Dugas tiang ngupasin klopak gedebonge ane suba bera, bapanne Putu Patra teka uli nyelepang kurungane ka kubune. Laut makrengkengan "cerike ene nak jemet sajan. Sing dadi endenang apa awak mara teked". Ngrengkeng keto sambilang kenyus, tiang merasa bangga di kenehe. Bangga wireh maan matulung. 
Suud tiang ngirisin gedebonge, Putu Patra teka uli kayeh barengan ajak memenne pesu li bale paone matrengtangan ngaba teh ajak kopi. Suba orahin depinang malu, sagetan suba pragat baana. Memene Putu Patra masesambatan sabilanga iju ngadukang kopi ajak tehe. Sambilang tusing ngudiang-ngudiang masi me. Keto tiang nyautin. Disubane Putu Patra pesu uli maseh pakean, ajak patpat masridutan nyiup teh ajk kopi ane gaenanga teken memenne Putu Patra matimpalang ubi sela ane aba tiang uli jumah. Tiang ajak Putu Patra ngeteh, meme lan bapanne Putu Patra ngopi, sambil di kapahe maselagin aji kakedekan, mapan bapanne Putu Patra dueg pesan magobyagan.
Suud ngeteh tiang ajk Putu Patra orahina malajah. Meme lan bapanne nyemak gegaen ane biasa jemaka nuju pasanjaan. Memenne nyebit semat tiing buluh, bapanne mragatang matinin kandik ajak udud. Di kamarne Putu Patra tiang malajah bareng-bareng. Ditu masi tiang lakar masare bareng-bareng. Suud mragatang PR tur malajahin pelajahan ane lakar maan mani, tiang ajak Putu Patra mabahan sambilang ngorta. Ortane kema-mai. Uli paplayanan ane sedek demenin di sekolahan, nglantur nuturang timpal-timpal ajak gurune ane ada di sekolahan. Nuturang guru ajak timpal ane demenin, ane tusing pati demenin ajak ane gedegin di sekolahan. Suud nyambatang keto saget ajak dadua kedek. Ane mekada kedek, Putu Patra nyambat "ngudiang timpal kone bakat gedegin. Laut lanturang tiang aji guru ane ngajahin i dewek kone bakat gedegin. Yen kayang gurune gedeg teken i dewek, dong tusing nyak ajahina. Yen dadi da ada gedeg. Dingeh tiang Putu Patra nyambatang keto. Suude ento suba tusing dingeh apa-apa buin.
