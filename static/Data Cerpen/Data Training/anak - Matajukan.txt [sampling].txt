anak|Matajukan

Daetan ujan suudan purnama kapat mapinda ujan patajukan. Lenan teken blin tiange ngorahin tiang keto, taen masi tiang ningeh blin tiange orahina teken i meme unduke keto. Buina ulian aluh ngingetin, suudan odalan di pura Batu Bintang nyabran purnama kapat tur ujan, pastika suba ngawit matajukan. Taen masi tiang matakon teken i bapa miwah i meme. Ngudiang tonden matajukan yadiastun suba sesai tuun ujan. Patakon tiange ento suba duang tiban. Dugas ento ujane suba madaetan uli sasih ketigane, nanging i bapa tonden masi matajukan di tegale. Keto masi kramane lenan. I bapa masaut bawak dugase ento "mara ujan blabur". Ujan ane ngebuhang natahe, apang aluh nenggala wiadin nebengin kal anggo tongos matajukan. Keto i meme nyekenang buin manine dugas tiang nakonin apa artin pasautne i bapa ibi sanjane.
Ada buin pinda lenan kal ngawitin matajukan. Dugas enti Bapa Ripa malali ka umah tiange. Nutur di natahe ajak i bapa sambilanga matolihan ka langite. Bapa Ripa nakonin i bapa "ngudiang tonden pesu bintang tegalane bli. Kaden suba mintengah ketika jani?".  Takonina keto i bapa masaut "mirib di kapate jani tonden nyandang matajukan". Yen apa kaden buin ane tuturanga, ane ingetang tiang abesik "sasih kapat matajukan". Tiang ngulengang ingetanne keto, wireh masan patajukan masan keneh tiange demen. Nulungin i meme mikpik jagung kal tajuk len pesan asane teken mikpik jagung kal seruh wiadin goreng. Ane makrana demen suude mikpik tiang wiadin blin tiange maan dupan pitik apacek. Dumane ento ngawit baanga tiang wiadin bline disubane tiang masuk SD ia malunan maan duman. Yadiastun suba ngelah paakuan siap nanging atiban cepok buin maan duman. Dumane ento misi pabesen "ubuhin melahang apang dadi liu. Apang dadi celeng". 
Dugas panyumu tiang maan duman tiang kedek ningehang pabesene ento. Kenkenang ngubuhin pitik apang dadi celeng. Paling aget dadi siap. Keto tiang nyautin. I meme lan i bapa kenyus madingehang tiang ngorahang keto. Laut i meme ngorahin "yen pitik ubuhin, dadi siap dadi pengina. Penginane ento buin mataluh laut kepit pitik. Sayan liu dadine ngelah pitik ajak siap". Tonden pragat apa ane orahanga teken i meme, tiang suba nyelag "kapin liu tusing apa dadi celeng". Buin makadua kenyus, dad-dasan kedek. Yen suba liu lantas adep. Pamelinne ento bliyang celeng. Suude i meme nyelang munyi tiange aji pasautne ento mara tiang resep. Sayan demen tuang nulungin i meme mikpik jagung. Mikpik di sok baline ane suba kaisi buah jebug. Buahe ento pinaka jagunge ane lakar tajuk apang nyak mabuah. Keto ipidan i meme ngorahin. Di ampike, i bapa munduhang punyan ubi sawi. Laut ka getep bawak-bawak ada acengkang dawane. Suude ngetep laut kasah-sahang di abiane. Suude najukin jagung punyan sawine ento katancepang. Ada kenne najuk jagung ajak najuk punyan ubi sawi. Yen i meme najuk jagung majalan ngamaluang.
Najuk majangka atengah tindakan. Najuk nganggo panyukjuk. Sambila majalan, panyukjuke tancebanga di ngabute, tampak panukjuke kaclempungin jagung telung batu. Laut sambila majalan kaurugin nganggo tlapakan batisne sambilanga matindakan. Yen i bapa najuk punyan ubi sawine sambilanga makirig. Punyan ubi sawine ane suba masah-sahang kata katancebang masengang. Yen i bapa makirig ngajanang punyan ubi sawine sendeh kaja. Tiang baanga nulungin i bapa nanging tancebane sing dadi bas daken, sing dadi masi kaliwat dalem. Tancebang nang duang nyari. Keto i bapa sesai ngingetin. Suude najukin punyan kesawi, i meme ajak i bapa najuk dagdag. 
Tiang tombaanga milu. Apang tusing bakat brijagin punyan kesawine kanti pungkit. Yen suba kelih tur bisa mara tiang dadi milu. Ditu galah tiange maan mertenin pitik dumane. Baang tiang ngamah tur pecel-pecelin apang enggak boh. Baang tiang adan. Adan ane sambatang sabilang maan ngamah. Yen suba keto aluh ngaukin dikatujune kal tekepin sabilang sanja. Sambilang maang ngamah sambilang tiang magendingan "Tik..tik...tik..! jani masalin gusti. Tik...tik...tik...matajukan ngawit gelah. Tik...tik...tik... Liunang ngamah apang enggal dadi celeng".
