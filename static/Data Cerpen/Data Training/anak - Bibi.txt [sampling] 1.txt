anak|Bibi

Mlali ka umahne i pekak pasanjaan apa buin mainepan tusing dadi lempasang teken gaginan nyampat. Tusing aji raos tulungin bibi nyampat ane ngranaang tiang milu nyampat di katujune malali tur nepukin bibi nyampat. Ane ngranaang patakon bibine sampat bibine sampat ane gae ipidan nu ya luung? Maan patakon keto magegas tiang ka pekong. Ditu tiang nepukin sampat ane gae tiang ajak bibi nu mapejang luung. Jemak tiang laut nulungin bibi nyampat. Keto anggo tiang nyautin patakone ento. Inget tiang dugas mara kelas telu SD. 
Sedek dina liburan tiang malali ka umahne i pekak. Ditu tiang empuna teken bibi. Kija ja bibi tiang nutugin mapan liu pesan ane demenin tiang yen suba ajak bibin tiange ento. Ane paling deminin, asing nuutin apa ane tundena, tiang maan upah. Upahe ento marupa nyambu sotong, sabo, gedang wiadin poh. Manut apa ane ada di tegalne i pekak. Maan upah keto tiang demen gati. Dugase ento, suud ngalihang tiang nyambu sotong, bibi nyemak sampat ron ane mara suud makesit donne. Sampatne kapunduhang tur kapesel. Sampat ron jemaka apesel laut kaaba ka ampike. 
Teked ditu bibi ngorahin tiang nagih tiuk teken i dadong. Dadua orahina tiang nagih tiuk. Teked di ampike mara tawang, tiuke ane dadua ento buat bibi abesik, buat tiang abesik. Disubane maan tiuk, bibi ngajahin tiang ngerotin sampate ento apang kanti tiding. Ngerotin seka besik apang maan acekel. Yadiastun makelo tur risin gati, jemak sambilang matutur-tuturan dadinne tusing pati marasa. Jemak seka besik kanti maan satus tonden maan acekel. Yen petekin mehmehan ada samas katih mara maan acekel.
Ane akatih marot pang pat. Pindo ngesoh ka muncuk, suud keto balikang soh ka bongkol pindo, mara pragat akatih. Yen kenehang satondene nyemak, masohan pang satak dogen suba kenjel. Yen ada acekel sampate misi samas artinne masohan samas pang pat. Dadinne pang sepaha masohan. Petekan ane omeh yen tusing jalanin sambilang matuturan apa buin kenehe tusing uleng kal nyemak gagaene ento. Disubane maan acekel, laut kategul. Tegulan sampat tiange cerikan teken tegulan sampatne bibi sawireh cekelane malenan. Disubane pragat bibi ngorahin tiang ngorekang sampat ane pragatang tiang. Anggo nyerodang luu ane pesu ulian ngesoh sampate ento. Bibi makenyem dugas tiang nyerodang nglantur nambunang tur ngentungang makejang. Tekane uli ngentungang luune ento ngorahang bibi sampat ane gae tiang suba luung. Lega pesan keneh tiange orahanga keto. 
Uli sekat ento, sabilang ka umahne i pekak bibi setata ngentenin sampat ane gae tiang ento nu luung apa tusing. Uli segate ngelah sampate ento, sabilang malali sanjane tiang satata nyelanin apang tusing sanja pesan malali. Tatujone apang nyidaang nulungin bibi nyampat. Inget tiang pabesene bibi dugase tiang nulungin nyampat, yen nyampat pasanjaan da pesan liwat teken aine engseb.
Yen aine suba engseb tusing dadi nyampat. Lenan teken ento, ngorahin yen nyampat tusing dadi uli teben ngadulunang. Ane beneh uli dulu ngatebenang. Ngawit nyampat masi tusing dadi ngawagin. Keto ane nu inget baan tiang. Ngawitin nyampat uli natar sangahe, suud ditu mara ka natahe. Suud di natahe mara ka aep umahe wiadin durin lan samping-sampingne. Yen nglaputang nyampat, artine nyampat di umah makaonyangan, suud nyampat di natar sanggahe, lautang ka kamar pasareane, mara ka natahe. Suud di natahe ka umah paone. Payuhid di aep wiadin samping ajak durin umahe. 
Orahina keto tiang matakon "ngudiang tusing uli aep umahe malu? Umpamane ada anak liwat, yadiastun di natar sanggahe, di natahe wiadin di kamare tonden masampatang, kaden suba tawanga umahe bersih ulian uli aep suba masampatang?" Bibi makemyem ningeh tiang ngorahang keto. Laut nglanturang nyambatin tiang "bersih di sisi melah, yening melahan yen di tengahe malunan bersih. Ane pinih luunga, bersih di tengah bersih di sisi. Yen umpamiang, keto buin bibi nglanturang, ada anak bagus wiadin jegeg, nanging kenehe jele. 
Lenan teken ento ada masi anak tusing ja bagus wiadin tusing pati jegeg nanging kenehe luung. Ane encen luungan?" Patakon ento aluh pesan sauti  tiang "ane kenehe luung yadiastun goba wiadin rupane tusing pati luung". Buim bibi makenyem buin ngimbuhin "nu masi melahan ane kenehne luung misi jegeg tur bagus". Tiang masi matutang apa ane orahanga teken bibi tiange. Nanging pasaut ane siduri ngaenang tiang sayan resep keto masi umah, wiadin di aep bersih nanging di tengahne kasa luu, tusing masi dadi sambat luung.
