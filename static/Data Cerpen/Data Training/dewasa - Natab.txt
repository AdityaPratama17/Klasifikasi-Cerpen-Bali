dewasa|Natab

Gung Dé, sapunika sering kaucap antuk sawitran-sawitranné, Anak Agung Gdé Dalem. Gumantiné dumuné ajinné mapesengan Gusti Ngurah. Santukan nué jinah, katah nué tetamian, kaloktah ring désa, sentanané magentosin dados Anak Agung Gdé. Usan dados Gusti. Negehang malih kidik dados anak agung. Becik pisan gumanti pamarginé ajin danené. 
Ajinné wikan nambanin, wikan nyarang, nyabehang, Wénten maosang, ngamargiang kiwa-tengen, Nénten wénten purun ngrimikang, daweg ngentosin pesengan sentanané sami siyep leplep. Minab ajian kebo bongol anggéna mawinan sepi désané. Wit saking punika, sami kulawargané nganggén anak agung. Ajinné Gung Dé, punika katah nué rabi. Yan nénten iwang patpat sané pastika mawidi wedana. Sané nénten kanten, nénten keni wilangin. Jinahé ngawinang, kuasané ngawinang. Samilaha anaké sané istri nyak mamenyan. Yan rerehang rabiné sané pinih alita masaih yusané sareng Gung Dé. Kantun jegeg ngoler pakantenané. Gatrané ring pinggir maosang, sadurung kaambil dados rabi polih matamba. Wit punika, raris nénten dados palasang. 
Gung Dé antuk katah nué semetonan lian biang, arang pisan polih magendu wirasa sareng ajinné. Katahan anak lian sané sarengina. Madé Wahyii sané pinih leketa sareng masewitra. Madé. Wahyu taler dueg. Sanunggil wengi iringa ka Kapé, Kudang kapé sampun naen rauhina. Irika macunduk sareng Ayu Widuri. Minab sampun titah sang kalih kalulutan pisan. Sami-sami nyantenang tresna. 
Ayu Widuri nénten nué panyamaan muani. Bapan ipunné mautsaha mangda Ayu Widuri ngrereh anak lanang sané nyak nyentana. Punapi malih, ipun pinih keliha nénten dadosanga ngantén medal. Antuk paling manah ipunné, murang-murang ka kapé ngrerehin anak lanang raris matemu sareng Gung Dé. 
Ipun dueg. "Kénkén carané apanga misi panagihné i bapa. Gang Dé apang nyak nyentana," ipun ngrimik ring manah. "Mani lakar isinin kayunné Gung Dé. Apa ya tagiha lakar isinin." 
Ayu Widuri nelepon Gung Dé. "Gung Aji, sapunapi mrasidayang ngrereh titiang sané mangkin?" 
"Ngujang tusing? Jani, tiang mrika." Gung Dé nyatater sepeda montorné raris ngrereh Ayu Widuri. Reraman ipunné mapi-mapi nénten pati rungu. Jatiné sampun uning mangda sentanané mrasidayang nungkulang kayunné Gung Dé. 
"Sayan buduh makadadua. Sayan aluh bakat Gung Dé, Depang dogen. Lebin dogen suba i Widuri. Apa ya tagiha teken Gung Dé apang isinina." Reraman ipuné mabaos-baos ring manah. 
Antuk seringé macunduk, macengkrama. Sampun biasa mamargi wengi-rahina. Ayu Widuri nyantenang dewekné sampun liwat ganti. Gung Dé nyaratang mangda Ayu Widuri ngamargiang brunaha sakéwanten  tetep nénten nyak. 
"Gung sampun uning, titiang nénten nué adi muani. Wantah titiang sané jagi dados panyeledihi ring kuiawargan titiangé. Titiang nunas mangda Gung Dé kayun nyentana." 
"Sing dadi Ayu ané dadi jro?" 
"Ampura, Gung. Titiang nénten nyak dados jro. Nika cingakin adin-adin titiangé sané ngantén sareng wangsa lianan sami nénten enteg makulawarga. Titiang meled sané enteg, sané mangkin Gung mangda nyentana. Wantah Gung Dé nénten kayun nyentana, jagi laporang titiang Gung De-né. Napi seneng mabui? Napi marabian? Titiang katah nué tetamian. Minab pateh sareng Ajin Gungé." 
"Man, kénkén carané?" 
"Gung, jagi tunas titiang napi jagi ngarorod?" 
"Yen Ayu nunas sinah lakar tusing baangina tiang. Depang suba tiang malaib uli puri." 
"Sapunika anaké, wau anak lanang sané utama." Ayu Widuri ngelut Gung Gdé Dalem. 
"Man, buin pidan ngantén?" 
"Mangkin manten, Taler titiang sampun Béling puniki." 
"Lamun kéto. Gaenang surat, nyihnayang tiang demen gati teken Ayu." 
"Sampun puput, Gung." 
"Suba pragat?" 
"Dadiné uli pidan suba ngelah rencana apang tiang suud dadi anak agung?" 
"Inggih!" 
"Peh, dueg pesan Ayun tiangé." 
"Gumanti sapunika. Pracuma sering ka kapé wantah nénten dueg ngeka daya," 
Sewala patrané ka Puri. Sami tengkejut santukan Gung Dé kayun nyentana. Purun ninggalin wangsa. "Tumben ada sentanané buka kakené. Man kénkénang jani, suba pada demen. Kéweh malasang." Kadi balian kaon ajinné. 
Liang pisan reramané Ayu Widuri santukan mrasidayang ngetus kayunné Gung Dé. "Gung? jani suud dadi anak agung. Krana Ayu Widuri dadi purusa. Gung dadi pradana." 
"Nggih. Ten kenapi. Man tiang sira lakar kaukin Bapa?" 
"Buka ané suba majalan. Lakar kaukin tiang Madé Agung. Apang misi dogen agungné." 
"Kénkén suba keneh bapanné. Tiang jani suba nyurudang wangsa krana ngantén ajak sentanan bapanné." 
Wénten sampun dasa warsa makulawarga. Tetiga sampun nué sentana. Sané pinih keliha muani, sané madenan luh, sané nyomanan muani. Kendel pisan reramanné Ayu Widuri. Samaliha sampun sering sentané kaajak ka puri sampun nénten banget sungsut kayun ajinné Gung Dé. Sampun kadi putuné. 
Sapunapi nawi wilangan ajin ragané. Sapunikiyanga okanné daweg puniki, "Gung, yen alihang anak muani tusing cara Gung aiuh nyerodang wangsa. Jani, yen nyidayang balikang." 
"Badingang sapunapi Aji?" 
"Ayu Widuri jani juang aba ka puri. Ngujang nyak dadi pradana. Buina suba ngelah sentana ditu." 
"Titiang sampun nyerod puniki. Malih dados anak agung?" 
"Nyanan ajin ngraosang ento." 
"Becik taler wilangan aji. Samaliha titiang sampun masentana muani irika. Mangda sami mamargi." 
Gung Dé, murunang angga mabaos ring Ayu Widuri. "Ayu, tiang suba masentana dini. Jani, tiang ngidih Ayu apang masentana di Puri." 
"Tiang kaambil ka puri sané mangkin?" 
"Beneh. Masak tiang dogen ané nyentana. Ayu apang taen masi dadi jro, Lamun tusing nyak, tiang lakar palas dogen makulawarga." 
Ayu Widuri kadi kamemegan. Sué nénten medal bebaosné. Sentanané sané wilangina, Sakéwanten, wau manah-manahina patut taler wilangané Gung Dé. 
"Tiang nyak Gung. Apang taen masi dadi jro. Masi tiang ampun masentana." 
"Kéto anaké mara sapih. Pada-pada misi." 
Gung Dé ngarya sewala patra ring reramanné Ayu Widuri. "Bapa, tiang suud nyentana. Buina tiang suba masentana di karang Bapané. Jani, Ayu Widuri juang tiang, Lakar ajak tiang ka puri. Tiang meled masi ngelah sentana di puri. Meled ngelah sentana anak agung. Legating main, Pa." 
Reramanné Ayu Widuri nénten banget paling santukan sampun madaging pangaptiné. Nué sentana muani kakalih. Dangan antuka ngwilangin. 
"Rarisang sampun ambil pianak titiangé." 
Ring désa katah sané ngrimikang. "Tumben jani ada anak ngantén buka kakené. Sekaté inget tusing ada. Mirib ené ané melah jani. Suud nyentana lantas buin ka puri dadi purusa. Ulang-ulih nganténé. Ayu Widuri suud masentana di jumahné. Jani, masentana di puri dadi jro." 
"Eda kéweh-kéweh ngenehang anak ngantén. Masi tusing idewek ané ngantén. Depang dogen." 
"Beneh masi. Iraga jani anak kundangan. Ingetang kundangan dogen. Jelé melah anak ia lakar ngabanin. Ngujang ngrunguang anak ngantén." 
"Baan soléhé ané ngranayang," 
"Mula ané soléh-soléh melah jani." 
Nénten banget wénten pigujeg ring puri, Samaliha sampun sami uning. Wantah mapigujeg binih banter wantah atutug kambuhan manten. Usan punika mawali utawi lali sané sampun kamargiang.
Becik taler pamarginné sami saling tresnain. Gung Dé makisi-kisi sareng rabiné. "Ayu mula dueg." 
"Dueg sapunapi?" 
"Pindo ngantén. Pindo maan natab bé guling. Pindo maan nekaang tamiu. Pindo maan ngasanin tongos lenan. Tiang maan dadi Madé Agung. Ayu maan dadi jro." 
"Puniki mawasta urip. Mangda sami-sami polih marginin." 
"Tiang ngelah sentana madan I Gedé. Tiang ngelah sentana madan Anak Agung." 
Ayu Widuri kenyem sarwi ngatekul kadi bukalé nyantosang wengi.
