dewasa|Bojog

Bapan tiangé taen takonin tiang. Indik bojog ané ada di désan tiangé. Bajog ané idup di désan tiangé koné iringan Sang Hanoman, iringan Sang Sugriwa. Dugas suud ngebug Alengkané lakar mawali ka Ayodia -alas ané ada di désan tiangé maan liwatina. Koné kecag dadua luh . muani lantas ngliunang kanti buka jani. 
"Ngujang bisa kecag?" keto tiang matakon. Orahanga bojogé ento job malali baan kalangenané tekén alas ané ada di désan tiangé. Suba kriak-kriakina tekén Sang Hanoman masi tusing ada sautina lantas gedinina. Depanga kecag dadua. Buina nyak ané kecag ento luh muani. Mirib mademenan ia ajaka dadua sangkan kanti tusing nuut buin. Sajan anak kalangen tekén demen tusing inget tekén awak.
Sayan makelo sayan ngliunang bojogé. Apang nyak anut pajalan bojogé ngaé koné ia pararem kanti ngaé raja. Isin pararemé tusing dadi nyuang tongos timpal. Tusing dadi nyemak woh-wohan. Raja paturu raja bisa koné matungkas. Buin tiang mablekis. Bojog masi ngelah raja. Patuh cara manusa. Bisa ngrebutin tongos. Bisa ngrebutin lakar isin basang. Ipidan krana abedik ada bojog tusing ada kanti paling ngalih lakar grimesa. 
"Beh paturu bojog dogen miyegan. Tusing masi nyalahang paturu manusa bisa matungkas," keto tiang ngrieng di keneh. Tiang masi taen ngajak toris ka désan tiangé. Ia demen gati tekén bojog abaanga woh-wohan. Abaanga salak. Abaanga juuk. Abaanga poh. Ngrimes suba ia ngrebutin woh-wohan ané entungina. Saling kejitin saling pakruwekin. Bisa masi tiang medalem bojogé, baan marebut ngalih isin basang. Sinah layah pesan ia. Inget tiang, mirib keto yén tuna tekén isin basang. Marebut ajak timpal. Ajak panyamaan. 
Dugasé nika, ada bojog cerik ngetekul di basang memené. Tresna pesan memené tekén panakné sinah tusing ada keneh lakar ngutang panakné. Sinah lakar prabela tekén panak. Nah pinih tusing inget ngupapira. Tusing buka ané pepes paca di surat kabaré. Ada anak cerik mentungang ka tongos misé. Mara ningalin bojog buka keto, tiang mrasa lek di keneh. Bojogé ngelah welas asih. Né jani, ané sanget kenehang tiang. Ngujang dadi bojogé ngrubeda kanti bisa mencanen panyamaan tiangé? Ada ané tegora. Ada ané regesa. Ada masi kanti maplaibang ka rumah sakit. 
"Pasti kurang makan ini kera?" (Sinah kuang lakar daara, bojogé ené?). Keto toris ané ajak tiang matakon. Tiang ten nyak nyautin. "Kera kalau kurang makan bisa galak." (Bojog yén tuna amah-amahan bisa galak). "Tolongjaga habitatnya." (Melahang tongos iané idup). Tiang tusing nyak masemaya krana suba tawang bojogé suba sayan ngliunang. "Nanti ini bisa mendatangkan devisa." (Manian bisa nekaang pipis) "Jaga ya kera-kera ini. Kasihan ia bisa mati kelaparan." (Melahang bojogé. Pedal em ia bisa mati makenta). 
Mirib baan panesé terak buina punyan kayu ané mabuah sayan langah, bojogé sayan wanen tekén krama. Kanti ping kuda-kuda tiang ngalihang daya apang nyak ia ngejoh. Timpal tiangé ngorahin apang ngalihang koné blulang penyu. Koné ipidan i bojog taen nayanang penyu. I bojog selamet. I penyu sengkalaina. Tusing masi bojogé takut. Mirib suba tusing mranen buin. 
Baan pepes pesan ngrusuhin, bojogé lantas kepung tiang ajak panyamaan tiangé. Mara joh, misi ngejengit ngedengang giginé ané putih lanying-lanying. Aget tiang tusing mabalik kepunga dugasé nika. yén kepunga, sinah sayan ramé ortané. Manusia lomba lari sama kera. (Manusa macentok malaib ajak bojog) "Dé, kenkenang jani iringan Sang Hanomané sayan ngrubeda? Sayan wanen bojogé tekén iraga. Ubi ané tajuk masi telahkohkoha." 
"Nah sing kenapa. Pedalem masi, baan layahné ngranayang ia ngrubeda buka jani. yén sing layah sinah tusing kaketo. Manian yén suba masan ujan mai ja bareng-bareng najuk punyan poh di alasé di duur bukit kaja kanginné. Sina ada amaha nuju sasih terak buka jani. Buina yén nyidayang, ejotin mantas ubi apang tunaangalakné." 
Tiang baan meled nawang kénkén gumanti keneh bojogé lantas alih tiang Bapa Lempeh. Balian siket bisa ngleak. Bisa nyuti rupa sakancan ané kenehanga. "Wa. Suba tawang tiang Wa bisa ngleak. Jani bojogé sayan ngliunang dogen. Baang ja tiang paplajahan apang bisa dadi bojog." Bapa Lempeh kenyem. "Tumben jani ada anak meled dadi bojog. Biasané ané tagiha dadi badé tumpang selikur. Ané meled apang modern, dadi kapal terbang. Mirib sasukat kapal terbangé Pepes ulung jejeh nyuti rupa dadi kapal terbang. "Buin pidan lakar anggon?" Bapa Lempeh nyekenang. "Wa dogen ané nawang buin pidan antesné." "Nah, buin telun Anggar Kasih Enyitan, Kayang ento mai ka umah Bapané. Gaenanga sabuk ané dadi rajan bojog." "Apa dogen alihang tiang Pa?" "Mantas pejati mabé siap biing. Nyanan Bapa ngrajah." 
Tiang ngantiang dina Anggar Kasih Enyitanné. Paca tiang masi tetamian pekak tiangé. Apang nyak enteg rasané. Pelajahin tiang apang bisa mamunyi bojog. Tiang kriak-kriak,kecag-kecog kanti somah tiangé nyambat tiang anak stres. Antes masi somah tiangé nyambat buka keto. Punyan blimbing, punyan nyambu glantingin tiang. Makecos purukin tiang. Rasaang tiang suba anut dadi bojog. 
Anggar Kasihé teka. Tekain tiang Bapa Lempeh. "Pa payii baangin tiang paplajahan apang dadi bojog dogen. Eda suba ané tegehan tekén ento. Apang tawang ngujang bojogé dadi mrana jani? Ipidan nyak polos-polos." Ajaka tiang ka durin umahné. Ditu suba ada canggah cucuk majujuk misi gedang renteng. "Mabakti malu. Incepang kenehé. Suud keto ledledang layahé. Bapa lakar ngrajah. Tiang nuutang dogen. Rasaang tiang layah tiangé rajaha, misi tulisan ajak rajahan bojog. Ené buin sabuk bapané anggon. Apang sayan énggal dadi bojog." 
Uli dija kaden tekané. Tiang saget makecos. Bisa menekin punyan nyuh. Bisa menekin umah timpal. Lantas tiang macelep ka alasé di bukit kaja kangin. Tepukin tiang suba bojogé sedekan sangkep. "Kriak! Kriak! Kriaaaaaak!" keto rajan bojogé ngumpulang. Tiang ngerti munyiné. "Mani ajaka nglurug umah ané di sisin alasé ené. Suba tusing ada wohwohan jani." "Kriaaaaaak!" pasaut bojogé sumakuta. Kisi-kisiin tiang panak bojogé. Kriak! Kriaak! Kriaaaaaaak!" la ngerti. 
Anaké ané ngelah umah di sisin alasé pepes pesan masang latih. Liu koné panyamaanné ané mati. Pedalema timpalné. Buina alasé tusing kawirenga. Kapah pesan alasé maan yadnya. Takonin tiang, "Dija tongosné nanem bangken bajogé?" la tusing nyak ngorahang. Tuah ané dadi raja dogen ané nawang. Tiang tusing buin bani nyujutang. Makumpul lantas panyamaan bojogé. Rajan bojogé ngorahang ada bojog len ané bareng. Tiang sayan jejeh. Boné koné melenan tusing patuh tekén bojog di alasé. Nyerit rajan bojogé."Kriaaaaaaak!" 
Makejang bojogé ngepung tiang. Tiang pati selangkeb. Inget tiang tekén sabukné Bapa Lempeh. Tiang nyerit. "Bapaaaaaaaa! Kelesang sabuk tiange!" Tusing ada ané nulungin. Tiang rebut bojog. Pakpak bojog. Ada ngombes. Ada ngambis. Awak tiangé prajani makotogan beseh. Rajan bojogé ngomong kené."Suba dadi jelema malingsé dadi bojog. Iraga meled dadi manusa." Tiang jungklinganga. Mara lakar entunganga ka muncuk punyan binginné, énggalang tiang nglesang sabuk pabaang Bapa Lempehé. Sakewala, I Brumbun Samah ngénggalang nyangglak.  
