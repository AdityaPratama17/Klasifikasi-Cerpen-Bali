remaja|Ngambar

Luh Darma Jati disubané pepes maan tutur uli memené, jani meled ngambar. Sajan anak luh demen melajah, ada dogen tagiha. Memené ané tusing bisa ngambar apang ngrukang ia ngambar. Gambar apa tagih Luh?" keto memené matakon. "Gambar Sanghyang Widhi, Mé." "Gambar Sanghyang Widhi, Luh?" Makesiab me¬mené mara Luh Darma Jati nagih ngambar Sanghyang Widhi. 
Patagihan panakné ento rasaanga soleh pesan. Peteng lemah ia makeneh-keneh kénkén koné warnin Sanghyang Widhiné apang dadi gambar. Buina bisa lantas ngambar Sanghyang Widhi krana ngambar awakné dogen suba tusing bisa kalingké ngambar Sanghyang Widhi. kénkén ngrupayang Sanghyang Widhi ané tusing meraga? "Tusing dadi lenan tekén gambar Sanghyang Widhi tagih Luh?" 
"Sing Mé. Tiang uli makelo suba meled pesan apang ngelah gambar Sanghyang Widhi. Gambaré ento lakar gantung tiang di bongkol keneh tiangé." Sayan paling kenehné Luh Darma Jati. Sayan kepung meled apang nawang warnin Sanghyang Widhi. Kenehné sayan kepung klangen apang énggal bisa ngambar warnin Sanghyang Widhi. Sabilang juru gambar takonina. Mekejang ngorahang tusing bisa ngambar Sanghyang Widhi. Juru gambaré ngrieng sasukat dadi juru gambar tumben jani ada anak nagih ngambar Sanghyang Widhi. 
Takonina panakné. "Nyén ngorahin Luh apang ngambar Sanghyang Widhi?" Sautina baan kenyem patakon memené. "Dibi tiang maan ngipi apang ngambar Sanghyang Widhi. Koné yén tiang bisa ngambar Sanghyang Widhi, lakar nyak degdeg kenehé." "Artiné, keneh Luhé tusing degdeg?" "Ada suba duang wai sirah tiangé kelebut-kelebut, Mé. Apa kaden ngranayang. Sakit tusing karoan apa, Mé." "Ipianné ento ngranayang?" 
"Mirib saja, mirib masi tusing. Kewala tetep simuh keneh tiangé. Suba ping kuda-kuda tiang mabakti masi tusing nyak degdeg. Ipidanné suud mabakti nyak degdeg. Ceciren mabaktiné masi soleh, Mé." "Kénkén?" "Biasané cekceké mamunyi di Kamulan. Dugasé ené, di duri mamunyi cekceké. Memé taen ngorahang. Munyin cekcek masi ngelah cihna. Koné yén di duri, tusing sanget melah. yén di palinggihé, mara koné melah." 
"Eda ento sangetanga. Ento mantas sipta gumi adana apang ada sambat memé kalané ada matakon. Memé masi tusing nyangetang." "Lamun keto, Mé. Tiang tusing bisa makeneh buin. Jani, idih tiang apang bisa ngambar Sanghyang Widhi. Madak apang ada anak ngurukang. Memé tusing nyidayang ngurukang. Tiangé Mé lakar ngalih juru gambar dija ja tongosné." 
"Dadi masi. Aksamayang memé. Tusing kakeneh baan memé. kénkén kaden warnin Sanghyang Widhiné." Uli sukat ento, Luh Darma Jati paling ngalih juru gambar. Sabilang ada orta anak bisa ngambar aliha. Di Sanur, dingeha ada juru gambar masi aliha. Ka Mengwi, ka Jembrana, ka Tabanan, ka Banjar-Buleleng, ka Ubud,Gianyar, ka Kamasan-Klungkung, ka Karangasem ia ngalih juru gambar tusing ada maan panguruk. Ia makeneh-keneh. 
"Dija koné ada juru gambar ané bisa ngambar Sanghyang Widhi?" la mategtegan baan leleh kenehné. Bengong mabalihilehan ambarané ané galang ngaluntang. Kenehné joh sawat rasaanga cara ngliwatin Banjaran Sari. Tepukina sakancan punyanbunga. Miik ngalub. Bulun-bulun awakné mrasa majujuk mara ngisep sakancan bunga-bungané ditu. Sakancan bunga mentik ditu buina linggah pesan. Meh kudang hetar kaden. 
Lamun encen ia nyambat di kenehné lamun keto linggah bungané ané mentik. Keto masi sarwa bungané ané lenan. Makejang nganutin tongosné. Mider buana. Meled Luh Darma Jati ngepuk bungané ditu, saget ada anak luh-luh ajaka patpat nombayang. "Eda ngepuk bunga dini. Nyanan kadaut baan miikné. Buina getahné bisa ngranayang makesiab." "Dadi keto?" 
"Uli di bungané ené, pesu getih." "Dadiné ené dong sakancan manusa?" "Beneh. Manusa ané mungayang kenehné. Anut warnan kenehné dugasné majalan mati. Lamun putih kenehné dadi bunga putih. Lamun selem, dadi bunga mawarna selem." Jejeh pesan Luh Darma Jati, tusing medaya ané liwatina ento sakancan manusa ané suba mati. Banianga ia matakon. "Sira Jroné niki?" Kenyemina Luh Darma Jati. "Tiang panyamaan Luhé dugasé ajaklekadipidan." 
Luh Darma Jati inget tekén tutur memené, keto masi pangandikan Pranda Sidhemen-né. Dugasé lekad, koné ngajak nyama patpat. Ada getih, ada yeh nyom, ada lamas, Ian ada ari-ari. Ento nyama ané pinih leketa. Tusing ada leketan tekén ento. Karman iragané koné lakar maiketan ajak nyaman iragané. Diastun liu ngelah sawitra di mracepada ané dadi pejabat, dadi apa ja adanné tusing ada ané marengin. 
Tuah ané patpat ento ané lakar marengin. yén melah iraga matingkah, melah koné nyaman ira'ga. Bisa ngalihang tongos buina nujuhin rurung ané antes ajak iraga. Luh Darma Jati kesor-kesor dugasé nika. "Dadiné, tiang ené suba joh majalan uli mracepada?" "Beneh pesan. Man apa tetujonné mai?" "Tiang ngalih juru gambar." "Dadi joh ngalih juru gambar. Kaden di mracepada liu ada juru gambar." "Saja pesan, sakewala, tusing ada ané bisa ngambar Sanghyang Widhi." Majadengan anaké luh-luh ajaka patpat ento. 
Sasukat ia marengin anak lekad, tumben jani ané dadianga nyama meled ngambar Sanghyang Widhi. Ipidan-ipidanné, ané barengina lekad pragat demen gambar pipis tekén gambar ngadep gumi. "Tulungin ja tiang. Koné manyama, yén saja manyama, sinah demen nulungin nyama. Tusing macongkrah ajak nyama." Makeneh-keneh anaké luh-luh ajaka patpat ento. 
Lantas dandana limané Luh Darma Jati ajaka tangkil ka puncak gunungé ané tegeh gati. Uli ditu, ia ningalin guminé linggah pesan, awakné rasaanga cenik pesan, buina awakné cara tusing ada isinné. Ia mara ngrasaang awakné cenik mara ningalin guminé linggah. Amubuné ngliwat di sampingné. kénkén cara Sang Hanoman ngambara. Tingalina ada anak tua ruyud ngambar di lepihan-lepihan entalé. Luh Darma Jati tusing bani masi ngoda. Inget masi tekén pabesen memené. yén ada anak nulis, keto masi yén ada anak ngambar eda pesan gulgula, anak ia enu nulis isin kenehné utawi ngambar kenehné. yén suba nyarik, mara koné dadi takonin. 
Kanti marasa semutan, Luh Darma Jati majujuk lantas kipekina tur kauikina. "Dini bareng-bareng negak! Ené gambar ané alih Luh?" Kendel pesan Luh Darma Jati, énggalanga nangkilin. "Ené warnin Sanghyang Widhi." Mara lakar takonina adan anaké ento, énggalan ilang. Luh Darma Jati ngetor. Peluhné nrebes. Anaké ané luh-luh ajaka patpat masi ilang kija kaden lakuna. Tuah memené di sampingné ané ngeling sengi-sengi ajak Luh Sunari. 
