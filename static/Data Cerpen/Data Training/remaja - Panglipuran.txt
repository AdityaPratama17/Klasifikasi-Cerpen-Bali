remaja|Panglipuran

Sabilang Manis Galungan tepukin tiang Luh Darmi ka Panglipuran. Ia bengong negak mabalih anaké majalan nelektekang ka asrian desa Panglipuranné. Angkul-angkulné resik maraab tiing. Sinah tiing ané melah anggona sangkan kanti makelo dadi anggon. Warnanné masawang selem wayah. Ada masi ané suba tumbuhin lumut sayan ngawayahang ngenahné. Palih-palihan raabné cara bukit. Uli lantang ané pinih beten, kanti ané pinih bawaka pinih duur. Nyak munjung buka bukit. Penjoré maderek. Sampianné tempuh angin, elag-elog buka ngaukin Luh Darrni. Canang sekaré mambu miik nylupsup di kenehé ening. Asep dupané nyuhjuh angkihan, banban sakéwala seken. Mirib mara suud mabanten. 
Tiing mula liu mentik di Panglipuran sangkan nyak luung lengkungan penjoré cara patuh sukat penjoré. Di dulun purané, punyaan tiingé ngrimbun renes gati. Tis. Anginné ngasksk sayan ngalangenin anaké malali ka Panglipuran. Sreyak-sreyok tempuh angin buka igel-igelan rejang. Mirib punyan tiingé masi masolah? Kendel liu ada anak nekain Panglipuranné, desa ané tetep nglestariang palemahan, pawongan lan parahyangan. 
Luh Darmi mula anak Luh melid matakon. 
"Pa niki paon, nggih?" 
"Nggih. Tiang ajak I Dadong driki skep. Panak .somah tiangé drika." 
"Dadi ba daja tongos paoné, Pa? Jalikanné madulu kauh?" 
"Driki mula kenten. Manut anak-anaké lingsir ipidan Bhathara Brahma apang manampekan sareng Bhathara Wisnu ngicenin kauripan di mracepada. 
"Ooooooooo, kenten." 
Luh Darmi liang pesan maan nawang pula-palin idup di Panglipuran. Ia maan malajahang awak. Di Bali, sabilang desa mawacara. Ento luungné. Liu dadi tongos malajah. Malajah apang nawang Bali, apang tusing anak uli duranagara dogen nawang indik Bali. Ané mentik di Bali tusing rungu tekén Bali. Ané jejehin nyanan malajah indik Bali ka duranagara. Gigis leké. Luh Darmi kaja-kelod, telektekanga pemedal Purané ané maukir. Di arep pamedalé liu anaké mapoto. Ada uli duranagara, ada uli Bali, ada uli Nusantara. Tseng Luh Darmi matakon, 
"Saking dija Bu?"  
"Tiang uli Malang." 
"Malang?" 
"Nggih." 
"Tiang taén ka Malang ajak Belin tiangé. Ditu di kota Batu. Maan meli kripik apel, maan meli kripik nangka, maan masi dang ngalap apel ka tegal apelé. Ngenah gunung Arjunané ané sedek nika kakuub baan amubu putih. Pepes mriki?" 
"Yen liburan mara mriki ajak kulawarga anggon ngraketang kulawarga. Kapah pesan maan bareng-bareng ajak kulawarga. Makejang pada iju ngalih pangupajiwa." 
"Sinah ibu dados pajabat?" "Ten. Tiang guru." 
"Nika becikné wenten sertipikasi." Anaké nika kenyem sinambi macelep ka angkul-angkulé. Angkul-angkulé mukakang isin kenehné Luh Darmi. Ia taén mapoto di angkul-angkulé nika ajak Ketut Sudika. Ia maan makenyem uli angkul-angkulé. Kenyemné nika tuah tekén Ketut Sudika. Ia nelektekang kala dagang kerajinan utawi dagang ajengan-ajenganné ngaukin. 
"Mriki Jro ngranjing. Iriki wenten loloh, iriki wenten klepon, iriki wenten kopi Panglipuran, kiki taler wenten oleh-oleh Panglipuran." Ipidan ditu raga maan mablanja ajak Béli Ketut Sudika. Ngajeng klepon, mimbuh loloh cemcem. I Béli tumben dugasé ento ngajengin klepon di bibih i deweké. Jani, dija ya Béli Sudika? Dadi tusing inget tekén semayané? Ia ngorahang lakar ngajak sabilang Manis Galungan ka Panglipuran. 
"Dadi ati Béli tusing taén teka." Luh Darmi ngrengkeng padidiana. Anaké cerik-cerik ada ané nglawang. Ngesiabang kenehné Luh Darmi. Ada ngebugin kendang. Ada nyengceng. Ada ngigelang barong bangkungné. Liu masi ané moto. mirib kendel krana anaké cerik-cerik ada nglestariang budaya Baliné. Cerik-cerik Baliné inget tekén budaya Bali. Turisé ngrekam, sayan demen cerik-ceriké nglawang. 
"Beli teka ja ka Panglipuran. Kija dogen Béli jatiné?" 
Ketut Sudika dugasé macelep di Karang Mamaduné ngorahang lakar ngalih gaé ka duranagara. yén suba maan bekel, lakar mulih, lakar nyuang Luh Darmi. Luh Darmi tuah nelektekang muanné Ketut Sudika dugasé ento krana di tongosné magaé jani rasaanga suba melah. Ketut Sudika magaé di hotel. Gajiné gedé masi, sangkan nyidaang sabilang Manis Galungan ngajak Luh Darmi ka Panglipuran. 
"Ngujang kanti ka duranagara ngalih gaé Beli? Dini dogen suba genep rasaang tiang." "Saja buka munyin Luhé. sakéwala, idupé sayan meratang dogen Luh. Iraga patut masi ngitungin awak. Manian, yén suba dadi a besik, sinah raga patut ngitungin sentana. Patut ngitungin sekolahné. Patut ngitungin pakraman. Sayan ngliunang dogen panelahné, Luh. yén tetep buka kené sinah tusing lakar genep gajih beliné. Baang ja Béli majalan ka duraganara apang ada masi anggon ngisinin keneh malali mai ka Panglipuran," sambilangan nyiup loloh cemcem. Loloh cemcem misi kuud. "Tiang jejeh Béli." "Eda jejeh. Ngujang takut. Tuah enem bulan di duranagara. Galungan buin nem bulan sinah Béli teka. Luh ajak Béli maan buin ka Panglipuran. Kayangé ento ajaka nglinderin Purané sambilang ningehang muyin tiingé tempuh angin." 
Luh Darmi bengong. Kenehné runtag. Tusing buka ané suba-suba. 
"Nah yén tusing dadi andetang, lautang Béli majalan. Kewala ingetang semayan Béliné lakar ngajak tiang sabilang Manis Galungan ka Panglipuran." 
"Ajanian taén Béli ngelong semaya, Luh?" 
"Sing ja Béli. Kewala, dadi tiang mrasa jejeh jani?" 
Limané Luh Darmi gisina tekén Ketut Sudika. 
"Luh, tuah Luh di keneh beliné. Béli lakar tetep inget tekén semayan beliné. Eda jejeh."
"Nah, lamun kéto lautang." Muanné Luh Darmi tusing makenyk nang abedik. Suba ada duang jam di Panglipuran, ajakina mawali mulih. Luh Darmi gandenga. Di jalan, tusing ada mamunyi Luh Darmi. Ketut Sudika makeneh-keneh. 
"Sinah gedeg I Luh tekén kaga. mirib jejehné kaliwat. yén sing nyak magaé ka duranagara, sinah idupé lakar tusing matingtingan buin abedik. Padalem masi I Luh. Ngalahin ka duranagara." 
Neked jumahné, Luh Darmi tusing nyinggahang Tut Sudika. Ia macelep padidiana. Tusing nyak nolih gagelanné. Jelek pesan kenehné Tut Sudika. Ia ngidupang montorné lantas mulihné. Mani semengan suba matamped-tamped. Koper, pisa kerja, ATM suba makejang sayaga. Méméné mantas ngingetang dogen apang tetep inget tekén awak. Inget tekén Luh Darmi. 
"Eda pesan nyakitin keneh anak Luh. Anak luh ané nglekadang Ketut. Patut melahang. yén anak luh melahang ngrastitiang di jumah, sinah kulawargané lakar melah. kéto masi, yén kasakitin anaké luh, para Dewata-Dewatiné lakar tusing nyak pack tekén raga ngicenin amertha." Makleteg kenehné Ketut Sudika. Ibi, Luh Darmi rasaanga gedeg tekén ia. 
"Sinah sakit kenehné Luh Darmi." Ia nelpun Luh Darmi. sakéwala, tusing balesa. 
"Mé, tiang majalan." 
"Suba mabakti Tut?" 
"Suba Mé." 
"Nah! Mémé tuah ngrastitiang Ketut uli Bali. Man kenken suba maan seken morahan tekén Luh Darmi?" Tut Sudika tusing nyautin. 
Ia suba aliha tekén timpalné ané lakar ajaka magaé di Jepang. Suba ada duang Galungan, Tut Sudika tusing taén makabar tekén Luh Darmi. Sabilang takonanga tekén Méméné, tusing ada pasaur seken. 
"Mémé masi tusing nawang. Ipidan mantas nyambat magaé di Nagoya dogen. Suud kéto, tusing ada besena buin. Kadenang Mémé, Luh ané pepes maan kabar uli I Ketut?"
 "Tusing taén Mé. Ia ipidan masemaya lakar teka di Galungané. Ené suba ada duang Galungan tusing teka." 
"Mémé masi tusing nawang Luh. Ané jejehin kenapa kuda lantas panak Méméné ditu?" 
"Madak ja apang tusing kenapa-kenapa, Mé." 
"Man apa semayanné I Ketut tekén Luh?" "Ia masemaya lakar ngajak tiang ka Panglipuran sabilang Manis Galungan, Mé." 
Méméné Ketut Sudika ngrieng di keneh. 
"Dadi ngaba semaya majalan ka duranagara? kéto melidin apang tusing masemaya tekén anak Luh. Man buin pidan lakar isinina semayané ené?" 
Méméné Tut Sudika mabalih muanné Luh Darmi ané ucem buka don cemcemé bejek. 
