remaja|Pekak Subak

Pekak tiangé adanin tiang Pekak Subak. Krana uli tiangé inget dadi manusa, pekak tiangé ampun dadi pekaseh. Jatiné adané ané seken Gedé Subagia. Tiang gumanti jail. Pekak padidi anggon tiang gegaen. Pekak tiangé masi ten nyangetang, mirib baan tiang cucuné. Cucu ané lakar nami pajalanné. Cucu ané lakar ngrastitiang pajalanné. Cucu ané astitianga apang nulad pejalané ané beneh.
Yen ajak nyatuang subak, pekak tiangé demen gati. Uli semengan kanti tengai nyak. Bisa kanti engsap ngalih nasi. Dadong tiangé ané uyut. "Mirib lakar sugih baana dadi petani? Mirib lakar nyidayaang menangin umah ulian dadi petani?" Pekak tiangé mendep mara dadong tiangé ngereng. Tiang mendep-mendep ngalih galah apang maan nakonang indik subak. "Pekak, ngujang dadi langah ada cueng?" 
Aluh baana nyautin. "Padiné jani anak maruuh duang bulan lebih buina makejang nganggon rabuk gaenan pabrik. Misi masemprot. Énggalan mati tekéning idup lakar cuengé." "Antes capungé sayan medikang jani."Tiang inget dugas tiangé cerik magenepan tepukin tiang adan capungé. Capung barak kanti capung celekitikan ané cenik pepes tepukin tiang." "Manian ganti pekak dadi pekaseh, Nah? Apang ada ngemit cariké. Cariké ento linggih Bhathari Sri. Subaktiné tekén Widhi dadi uli carik." Tiang ten masaut.
Tiang nawang ten maan gaji dadi pekaseeh. Pepesan maan munyi yén pelih abedik dogen. Buina pekak tiangé idupné tetep kakéné dogen. "Manian dogen Kak." Pekak tiangé ngunjal angkihan. Mirib nawang keneh tiangé ten sanget demen madaki-daki tekén tanah yadiastun dikenkenné tiang bisa marengin numbeg, mlasah. Ngau ané Mnih demenin tiang maan negakin tiing gau misi ilehanga tekén sampiné."Hep!Hep!Hep!Den!Deen.Deeen! 
Kenten ampun tiang luutang munyin pekak tiangé. Pekak tiangé kenyem mara tiang luutang munyiné. Suud matekap dadong tiangé ngabaang nasi misi bé gerang. Misi jukut paku masanten. Jaen pesan asané nunas pican Widhi di cariké". Di nuju Purnamané ajaka ampun tiang mabakti ka Badugul. Ngaturang bakti ring Bhathari Sri nunas sueca apang setata kaswecanan maan amertha uli Ibu Pertiwi. Pekak tiangé kemik-kemik cara balian ngusaden. Takonin tiang. "Napi katunas tuni?" "Nunasang apang tajuk-tajukané tusing kena mrana. Tusing kena barak. Manian yén suba melah asilné maan anggon mayadnya." "Kaden tiang Pekak dadi balian ituni." 
Tiang mula demen nutug pekak tiangé. Buina nyak sangkepan di subak nuju Redité. Tiang maan malajah. kénkén anaké sangkep. kénkén anaké nepasin munyin anak. Taen tepuk tiang magujeg di subakbaan ada wantuan uli pemerintah. Tiang ngejer dugasé nika. Jejeh nyanan nglaut cara anak-anaké di tipiné sangkep di tongosé luung misi saling jagur. Tau-tau susud nungkasang wantuané melah buin. Tusing ada rasa gedeg. "Lakar ngujang gedeg. Iraga patuh dadi petani. Buina wantuané dereng teka." 
Pekak tiangé demen masi mara tiang ngintil marengin kija-kija. Wenten masi ané nyailin tiang orahanga bakalan pekaseh manian. Tiang makenyem dogen. Dugasé nika, tepukin tiang pekak tiangé bengong. Kanti kesiabang tiang mara tawanga tiang teka. "Kak ngujang bengong?" "Ada anak uli kota nagih ngaé vila di dulun cariké. Sinah lakar nganggo yeh cariké. Bisa lakar sayan nyerikang maan yeh. Bisa-bisa carik ané pinih tebena tusing maan yeh." "Man,yen manut Pekak luung?" "Ené suba ané inguhin pekak. 
Ada krama subaké suba ngadep tanahné. Pekak tusing masi melihang asil uli cariké tusing amun apa asilné. Ané kenehang pekak yén makejang dadi vila manian apa kadaar. Vilané lakar daar?" "Man kénkén pitungan Pekaké jani?" "Lakar alih pekak ané ngadep tanahé ento." "Dadi tiang bareng Kak?" "Dadi. Apang Komang nawang pajalan pekaké." Tiang ngatehang pekak tiangé. Tepukin tiang Bapa Sadra di balé dajané negak. 
Tiang maekang negak. Pekak tiangé ngawatin. "Madé ngujang dadi adep tanahé?" Bapa Sadra alon nyautin."Bapa ampun nawang, cucun pekaké makejang tusing nyak dadi petani. Makejang masi meled ngaba montor. Meled ngelah pipis. Lakar ngujang dadi petani. Tusing ada petani sugih masan jani. yén adep, apa buin ada turis teka maan magaé ngayahin turis. Sinah liu maan pipis. Dadi petani maan ajuma cara raja kewala basangé misi angin dogen. Keto pesaut cucun pekaké dini." 
Dugasé nika, pekak tiangé makipekan tekén tiang. Tiang nawang siptané ento apang tiang dadi petani. "Kenken Mang nyak dadi petani?" "Nyak Kak. Kewala petani ané moderen." "Petani moderen? Ané ngaba Hp ento Man?" "Tusing Kak. Petani ané bisa ngolah asil petani dadi maarga mael." "Man dija pada panaké?" Pekak tiangé ngelanturang matakon. "Makejang ka kota. Ané pinih keliha suba maburuh di hotel. Suba tusing demen lakar ajak madaki-daki. Buina ané sanget demenina mara ada tamu nagih meli tanahé. Koné ia bisa dadi manager apa adana ento? Liu koné lakar maan gaji. Koné melah uli dini ngenah saihan tajukané. 
Ilehan tegak cariké ané mundag-undagan. Ento demenina. Nglangenin koné." "Man jani suba dadi manager?" "Tusing! Koné akuanga dogen." "Badah uluk-uluka ento Dé." "Uluk-uluka?" "Dija ada unduk. Mara ibi magaé suba dadi manager." "Man jani kenkenang? Pipisné suba telah epah tiang ajak panaké. Ada meliang sepeda motor. Ada anggona ngulurin kenehné." "Mani di sangkepé orahang, Bapa jejeh nyanan makejang krama subaké macentok ngadep pertiwiné. Manian dija lakar ngalih isin basang." Semengan pekak tiangé majalan ka balé subak lakar nyangkepang kramané. Saderengé, mabakti malu ka Badugul nunas pamargi apang lanus sidha rahayu. 
"Krama subak sareng sami. Puniki wenten makibeh. Wenten anak jaga numbas tanah carik duené. Puniki Madé Sadra sampun ngadol carik duené. Titiang nunas mangda sampunang wenten keni ius kadi punika. Santukan wantah sampun sami kaadol, janten Bhathari Sri nenten pacang malingga malih." Wenten matutang pamarginné Madé Sadra santukan punika tanah duena. Wenten matutang Pekak tiangé. Ramé pegujegé ring subak. Kantos tengai wau usan. Tiang budal sareng pekak tiangé. "Kak, liu ané ngitungang pertiwiné kewala bisané tuah ngadep. Makelo-kelo bisa dadi tamiu di gumi padidi." Pekak tiangé mendep wau tiang mamunyi kakenten. 
