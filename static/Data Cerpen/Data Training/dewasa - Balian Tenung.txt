dewasa|Balian Tenung

Timpal tiangé, Madé Sarma wastané. Ipun leket pisan sareng tiang. Saking alit sareng-sareng. Déwék ipunné gibag. Wantah makumpul sareng sawitran-sawitran tiangé, ipun dados kakedekan. Ipun banyol. Punapi malih pajalan ipunné sada ngengkag kadi dongkangé pentil. Ipun nénten naen gedeg. Kocap wantah gelis gedeg. Gelisan nyungkanang jantung. 
Ipun nyantenang ring tiang jagi ka Buleleng. Reraman ipunné wénten magenah irika samaliha dados balian tenung. Ipun mamanah nurasin reraman ipunné dados balian tenung. Tiang kenyem-kenyem daweg punika. "Madak apang saja Madé dadi balian tenung. Manian tenungin jebos icang." 
"Melahang ibané di Buleleng." Tiang mabesen. 
"Di gumin anaké tusing dadi patuh cara jumah. Eda ngaé kéweh bapan-bapan cainé. Selegang matulung apang demenina teken panyamaanné." 
"Besen Wayanné lakar ingetang icang." 
"Ingetang icang disubané di Buleleng." Ipun kenyem. 
"Icang tusing taen engsap teken timpal." Ipun demen maguyuan. Magonjakan. Ring sapunapiné madukan sané sumeken sareng sané guyu. Bapan ipunné kaeladang saking banjar daweg ipun kantun alit. Kaeladang santukan nénten naur paturunan banjar kantos
 
nikel. Bapan ipunné gumanti demen maklecan. Sayan sué raris ngaonin padem. Banjaré nénten malih pati rungu. "Yan, kapi icang enu dini masi banjaré suba tusing gelahang icang buin. Icang lakar magedi dogen." 
Tiang nénten purun nemalangin. Daweg alit naen sareng ngepung layangan pegat. Sareng ngenyat. Sareng ngrereh juet. Ipun dueg munggah. Tiang nénten midep munggah. Ipun ngocokang saking ba duur. Tiang munduhang ring beten. Ring sampuné tedun epah tiang. Tiang nénten nyak ngriinin. Padalem ipun mongkod wit juet mapeluh-peluh raris tiang ngrimes padewekan. 
Malih kalih rahinané ipun ka Buleleng. Seleg pisan malajahang déwék kantos mapikolih dados balian tenung. Mawit saking ipun dados balian tenung magentos wasta dados Mangku Sidin. Takenin tiang. "Dé ngujang gentinin adané?" 
Ipun nyaurin antuk kenyem. "Apang sekenan buin abedik. Buina jani adan ané misi Din sayan ngenah di surat kabaré di televisiné. Icang suba mawinten sangkan matambah misi mangku." 
"Hahahaha!" Tiang kedek ingkel-ingkel. "Man jani icang ngaukin Mangku Sarma?" 
"Beneh pesan. Tusing dadi ngawag." 
"Lamun ngawag kénkén?" 
"Icang bisa kamenggahin teken sesuhunan icangé." 
"Apa kasuhun?" 
"Eda ampah. Sabilang ané bani nyampahang aké bisa ngutah mising." 
"Hahahahahahaaaaa!" Sané kedekin tiang lianan ring pa-ngangken ipunné taler ngentosin kruna icang antuk aké wau magenah ring Buleleng. "Nyusup masi basan Bulelengé." Ipun ngangken polih bakti ring sanunggil pura sané ring Buleleng. Pura saking Buleleng kangin kantos wates Buleleng sareng Jembrana naen tunasina kasidian. Punika sané ngawinang ipun andel pisan ring tenungné. Ipun taler seneng mupulang bebacakan tenung, Kocap ngrereh ring Gedung Kirtya. Saking tenung raré kantos tenung dados manggala praja uningina.
Daweg puniki polih mabaos sareng tiang. "Yan, ané lakar ngisiang guminé buin pidan patuh cara jani." 
"Patuh kénkén? Patuh manusa ané ngisiang?" Ipun kedek. "Demen ajuma." 
"Ento uli pidan mula kakéto. Sing ada ané seken tureksa teken anak-anak di beten." 
Usan nenungin indik politik ipun nyatuang sané naen panggihina. Ipun naen manggihin geni ngabar-ngabar. Tiang makenyem. "Mirib ada umah puun ?" 
"Tusing. Aké tusing taen mogbog. Ngencorot cara matan ainé kembar." 
"Man apa bakat dugasé ento?" 
"Tusing maan apa? Enggalan kebus aké. Sing nyidayang naanang kebusé. Yen nyidayang sinah aké bisa ngeseng pratiwi." 
"Beneh api mula kebus." 
Ipun malih nglanturang. Naen karauhin angin nglilus. Ipun ngangken keberanga. Tiang nyaurin sapuniki, "Lautang mulihang awaké apang tusing mayah ongkos bis." 
Daweg ipun macunduk sareng tiang. Ipun matiosan pisan pakantenané, Bok ipunné sampun kapanjangang santukan sam-pun ngamangkuin. Ipun dados pamangku ring dija wénten pura. Mawinan ngamangkuin déwék. Gandek ipunné sané malakar saking tiing jajang setata kagandong. Ring tengahné madaging genta, Ipun numbas ring Klungkung. Sampun kapasupati mangda suarané nglangenin. Tiang rumasa bagia ipun sampun dados pamangku, sampun dados balian tenung. Dados pamangku ipun ngayah. Dados balian tenung ipun bayaha. 
Kasub taler ipun dados balian tenung. Saking pejabat kelas atas kantos kelas bawah ngrauhin ipun. Sami makta canang sekar, karuntutin antuk sesari. Sané mapikayun dados manggala praja kelas atas janten akehan jinahné. Sané alitan akidikan jinahné. Nganutin linggih sané karencanaang. Sami pajabat sané naen ngrauhin demen santukan mabukti tenung ipunné. 
Naen jailin tiang. "Tenungin apa icang." 
"Wayan tusing tuyuh nenungin suba tawang." 
"Apa katawang?" 
"Wayan meled dadi bendésa." 
"Peh! Saja rnandi tenung Madené," 
"Tusing mandi. Wayan demen nyilih pipis di LPD."
Tiang kedek. 
"Lamun kéto, buung icang dadi bendésa." 
"Liu ané nyandang ayahang, Yan." 
Tiang nénten madaya kadi sapunika dueg ipunné mangkin. Sami sané baosang ipun sakadi madaging. Antes pisan ipun kasumbungang. 
"Aké meled apang dadi balian tenung sidhi. Apang tawang kénkén sujatin lakar pakibeh guminé?" 
Wit saking punika tiang wau pracaya ipun magentos nénten pateh sakadi kantun ring banjar tiangé, Sami sané naen kapitulungin, rumasa kapiutangan ring ipun. Sanunggil sasih polih manten ipun amplop anggén pakendel manah. 
"Yan, legaang aké tusing cara pidan matimpal. Liu pesan, anaké nekain. Telah dinané anggon nulungin pagede-pagedené. Yen sing kéto, paoné tusing makudus." 
"Nah, sing kenapa. Ané penting enu inget matimpal." 
"Aké tetep buka ané suba-suba, Aké sing taen engsap teken timpal. Apa buin timpal ané ajak gradag-grudug buka Wayan." 
Ipun taler maosang sampun madaié sentana kakalih. Sané kelihan sampun jagi ngranjing SMP sané alitan kantun ring SD. Sané kelihan baosang ipun katah nelasang prabia ngranjing, Numbas sarana anggéna malajah. Wantah nénten nyarengin kadi mangkiné midep nénten mrasidayang ngepung kaweruhané. 
"Pedalem panaké yen jani tusing seleg magaé. Apa lakar tamiang. Tuah panawang ané antes alihang apang bisa nulungin dewekné padidi." Tiang sayan makesiab. Ipun nué manah sakadi punika. Sayan-sayan ngawayahang manten bebaos ipunné. Ipun sampun makta HP. Kocap polih kiriman saking anggota dewan. Ipun dados jadma mawiguna. 
Tiang lek ring déwék. Punapi raris wigunan déwék tiangé? 
Wau uningina tiang bengong. Ipun nelektekang tiang. "Yan, makejang anak ngelah tongos. Makejang anaké ngelah karang. Eda nyesel teken panumadian. Wayan dueg magamel. Aké magamel tusing bisa. Kabisan magamelé ento suba limbakang. Sinah sayan mrasa ngelab pikenoh uripé. Sanghyang Widhi suba ngicenin pikenoh panumadianné. Liu aké nutur teken Wayan. Eda Wayan salah tampi. Buina nyambatang aké ané tuara-tuara. Aké cara Bulelengan dogen. Tusing misi makulit-kulitan." 
Tiang kadi sepanan nyelegekang munyin ipunné. Ipun ngambil HP-né. "Legaang malu Yan. Icang apang ka Badung jani. Ené ada pajabat uli abulan gelem." 
"Gelem?" 
"Aa! Apang Wayan nawang. Jani, sayan liu pajabaté ngaku gelem. Mara ketara maan nyemak pipis ngaku gelem." 
"Aluh ngalih gelem. Man lakar kujang?" 
"Lakar tenungin. Apa saja ia gelem apa mapi-mapi gelem." 
"Beneh masi. Lamun kéto lautang majalan. Teked di Badung ingetang nelpun icang." 
"Nah, lakar telpun aké." 
Madé Sarma ka Badung. Tiang mapangapti mangda ipun nénten keni punapa-punapi. Malih tigang rahinané ipun nelpon. Ipun maosang anaké sané tenungina punika kapongor santukan katah ngoropsiang jinah. Samaliha anak madué. Katah nué perusahaan. Ngamel mandala. Umahné kocap kadi puri-puriné dumun. Mapenyengker bata kosok. Mapah tiga wewidangané. Jabaan, jaba tengah, jeroan. 
"Yan, mara tenungin. Aké kanti tusing nyidayang ngitungin baan liuné ngoropsiang pipis. Aké bayaha liu. Kewala aké tusing nyak. Aké nawang. Pipisé ento pipis baan martial ing. Yen aké nyemak, aké patuh dadi maling." 
Tiang ngunjal angkihan. Nénten purun malih nakenin. 
