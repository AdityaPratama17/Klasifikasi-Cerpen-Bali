anak|Sebun Kedis

Satondene i dadong ngorahin tiang, gae pinih demenin di katujune malali ka umah i pekak, mongkod punyanbnyambu sotong ajak punyan blimbing ane ada di durin umahne. Dugas orahina i dadong tusing ja jejeh yen tiang ulung uli punyan sotonge. Tusing masi ulian nyeh yen tiang ngalesot di punyan blimbinge. Ane makrana orahina ulian apa ane jemak di punyan sotonge miwah blimbinge. Taluh kedis. Ento ane setata paling tiang uli sebunne di punyan kayu ane demen penekin tiang sig umahne i pekak. Tiang setata mamaling taluh kedis ditu, kedis apa ja inanne, nanging tusing ja nelahang. Nyisayang petekan ganjil. Amun sebun kedise misi taluh dadua, jemak tiang besik. Lamun misi patpat jemak tiang besik. Amun ganjil petekane tusing jemak tiang. Keto itung-itungane sabilang mamaling taluh kedis. 
Suude ngamaling, pejang tiang sig kantong celanane. Kantong celanane ane dalem. Yen suba mulih uli umahne i pekak taluh kedise aba tiang ka tegale. Aba tiang sawireh suba tau gaginane sabilang nutugin i meme ka tegale pasanjaan. I meme ngarit padang ngajak i bapa, tiang ngalegengang dagdag maman celenge. Di ngalebengange, tiang nyaubang taluh kedise ka oanci dagdage. Dokdakan simalu marti taluhne lebeng. Daar tiang laut kulitne bejek tiang di banyune ane kal baang celeng. Tusing taen ada ngataraang. Demen pesan kenehe maan taluh lebeng. Bisa tatelu tiang maan, paling liuna papitu.
Dugas kataraanga teken i dadong, bas kojoh tiang nyemak taluh. Mapan tepuk tiang sebun cerukcuke di punyan sotonge nemnem misi taluh, apang ganjil sisane jemak tiang lalima. Masisa abungkul suba ganjil petekane. Lenan teken ento tiang masi nuunang sebun kedis perit ane sedek misi panak. Panak-panaknr tatelu mara mabulu jaum. Kenehe kal ubuhin jumah. Dugase nyemak sebun kedise ane misi panak ento i dadong ngataraang. Kataraanga teken i dadong dasdasan leb tiang magisiangan. Aget carang sotonge ane betenan bakat baan tiang ngisi ngawinang tiang tusing ulung. Nepuk tiang das ulung i dadong majeritan "mimih ulung i butuh". Suude nyerit i dadong ngorahin tiang "uliam sebun kedise. Cerik bantas kal empos kempolne, nah! Apang tusing emposa tiang buin nguliang sebun kedise ento sambilang masi nguliang taluh ane paling tiang.
Teked di beten, liamanne i dadong kaut nyemak palan tiange. Jemaka abedik ngae tiang aduh-aduh. Agetan i pekak nekain laut nakonin "kenapa ento?". Tiang nguntul dugase i dadong nelatarang unduk tiange mamaling sebun kedis. I pekak laut nandan tiang ka ampike. Di ampike uli kuping ane di kebot tiang ningeh munyine i dadong "kal anggo apa nuunang panak kedia? Kaden aluh ngubuhin panak kedis. Disubane tuunang, mati lantas panakne, bani kal aliha teken inane. Aliha ajak liu. Disubane tepukina laut kacotot. Disubane lebung baana nyotot laut kakeberang ka langite. Uli di langite kaglebugang. Suba karoan yen glebuganga uli langite, teked di tanahe lakar sigar awake. Da ja kanti ngamaling panakne, yen demen maling taluhne dogen, peteng-petengne inan kedise lakar ngalih. Di subane tepukina kupinge lakar porota. Lakar pejangina nanah apang curekan kupinge". Satonden maan i dadong nyambungin apa ane orahanga, uli kupingne kenawan i pekak nuturin "yen mamaling panak kedis di sebunne laut ubuhin di jumah, inane lakar ngalih masi. Tusing ja kaglebugang uli langite. Tusing ja kupinge porota. Nanging butuhr lakar porota. 
Yen suba porot inan kedis, butuhe lakar ngedenang. Bisa gedenan teken nyuh abungkul ane nu misi sambuk. Tengah butuhe ane gede ento misi nanah. Yen makaplig di kayune bisa makeplag. Grindam-grindam awak tiange tuturina keto. Saget marasa bulun cikutr majujuk. Nyeh, nyesel, nanging tusing bani nuturang suba pepes mamaling taluh kedis.
