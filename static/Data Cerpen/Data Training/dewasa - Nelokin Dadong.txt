dewasa|Nelokin dadong

"Mulih naké, bli. Dadong setata nyambat-nyambat Bli," kéto besen Yan Witari, adin tiangé ané nongos di desa. Besen bawak ané kirima ento makrana keneh tiangé uyang. Ada kleteg jelek ané rasaang tiang. Sasukat makuli di Jakarta, tiang kapah maan galah mulih ka desa sawireh tugasé di kantor tusing dadi kalahin. Tiang nawang Dadong sayang pesan tekén paukudan tiangé. Ento awanan ia engsek dugasé ningeh tiang lakar matulak ka tongosé makuli. Sajawaning ngenjuhin tiang pipis anggon bekel, ia tusing engsap mekelin tiang tekén pitutur. 
"Nah, kema suba Nyoman majalan," kéto abetné sedih.
 "Dadong tuah nyidang mekelin Nyoman abedik. Dija ja Nyo¬man maan ngalih merta, eda nyén engsap tekén nyaman-nyamané jumah. kéto masé tekén Widhi Ian pitarané, eda san kanti engsap ngastiti bakti apang Nyoman sida rahayu di desan anaké." Baat rasané nindakang batis ningalin yeh paningalan Dadong ngembeng. Di kenehé tiang majanji sing ja lakar ngaé Dadong .maselselan ngelah cucu buka tiang. Tiang sing ja lakar engsap tekén nyama, tekén sanggah lan pitarané apa buin tekén Hyang Widhi ané suba micayang galah apang tiang nyidang menahin nasib. Ada ané sanget ngaé tiang angen kala maan galah mulih ka désa. Dadong setata nongosin Putu Yani cenik yéning sedek masaré tengainé. Uli kelusné tiang nawang ia marasa lega pesan maan mapaekan ajak kumpiné yadiastu kapah-kapah. Sunaran paningalanné ngorahang yéning tresnané sanget pesan tekén kumpiné. Mirib kéto masé tresna asih ané edumanga tekén tiang dugasé enu cenik. 
Putu Yani ajak memenné sing nyidang ngengkebang kendelné tatkala tiang ngorahang ada galah lakar mulih ka desa, Putu Yani ané sedek prai uli kuliahné mapangidih apang tiang nyemak cuti pitung dina, apang ia nyidang sakita kenehné kema mai di Bali. 
"Putu," kéto abet tiangé ngingetin. 
"Iraga té mulih sing ja lakar melali, tuah nelokin kumpin Putuné." 
"Ah, Bapa," Putu Yani masaut sambilanga nyebeng, "cendek yén mulih ka Bali eda kanti sing maan melali. Kaden sing ja wai-wainan perlu nongosin Kumpi?" Putu Yani lén sajan ajak déwék tiangé. Atepung makeber tusing ja nuutin tiang ané demenan ngoyong jumah, mamaca buku muah matataneman di telajakan umahé sambilang ningehang radio. Putu Yani demenan pesu, masawitra ajak anak liu. Putu Yani girang sajan dugas menekin tangga kapal terbangé. Lega sajan kenehné buka kaotonin. Disubané ngejang tas muah koper di duur tongosé negak, ajak tatelu laut negak majerjer di kursin pesawaté. Di tengedel di sisin Putu Yani ada anak luh elenan ané suba maluan negak. Tiang madedugan miribné anaké luh ento kelihan buin abedik tekén Putu Yani. Sambilang maca koran tiang nguping raraosan Putu Yani ajak anaké luh ané makulit putih gading tur mamua bunter lonjong cara taluh ento. 
Tiang makenyem ningehang Putu Yani nyedsedang indik bisnis ané kajalanin tekén anaké luh ento. Tiang marasa angob, nu kuliah ia suba ngelah bisnis spa Ian butik di Bali yadiastu ia nongos di Lampung. Saget inget tiang tekén raos Putu Yani dugas takonin tiang indik cita-citané. Ia ngorahang sing ja la¬kar nuutin pilihan tiangé dadi pegawé. 
"Sing ja tertarik" kéto pasautné sambilanga ngedesem. 
"Buin pidan negarané lakar maju yén makejang ngajapang lakar dadi pegawé negeri? Buin sada, yén misi nombok, luungan suba ngo¬yong. Apa lakar anggon nguliang pipis tatombokane? Gajih?" 
"Men gaé apa lakar jemak Putu?" 
"Putu sing ja latah. Iraga benehné lek ajak Malaysia." 
"Apa urusané ajak Malaysia?" 
"Yeh, Bapa sajan sing nawang yén lima persen penduduk Malaysiané suba milih wirausaha? Da orahanga buin China ajak Singapura, suba joh sajan ngutang iraga ané tuah ngelah telu persen pengusaha. Putu kal berwirausaha dogen, apang nyi¬dang masé nulungin brayané ané tondén ngelah gaé." 
Buka anaké ngorahang, idup tuah pilihan. Putu Yani jam suba kelih, suba bisa minehin apa ané lakar jalanina apang sida nemu bagia di kaduriané. Tusing taén tiang ngelah keneh lakar nambakin. la suba nawang kahanan kulawargané ané kaidupang aji gajih pagawé negeri cara tiang. Sing ja meli umah dogen nganggon kredit bank, mobil ané maaji mudah masé nyidang ngelah ulian nyicil. Ainé suba ngeseng kauh dugas mobilé neked di desa. Yan Witari ané magpagin ka bandara nyalanang mobilé adengadeng. Ada ané tawah tepukin tiang di malun umah timpal tiangé ané ajak tiang masekolah bareng ipidan di sekolah dasar. 
"Nguda dadi liu ada mobil parkir dini?" tiang matakon tekén Yan Witari. "Ento mobil pasien, Bli." 
"Oh, ada dokter jani di desan iragane?" 
"Dokter Bali," Yan Witari makenyem. 
"Balian?" Yan Witari manggutan. 
"Yandé jani dadi balian, pasiené liunan uli joh." 
Neked jumah ajak makejang lantas ngojog kamar Dadong. Tingalin tiang ia sirep, lemet lenté. Awakné tipis gepeng buka kasuré ané sirepina. Tulang pipiné ngenjol, paliatné sawat. Suba matuuh satus tiban nu masé ia inget tekén tiang. Yeh paningalanné ngetel makada muané belus. Sakewala ia suba sing nyidang ngomong elenan tekén nyambat adan tiangé. 
"Man..." Tusing nyidang tiang nambakin yeh paningalan ané nagih ngetel, kéto masé Putu Yani lan memenné pada belus pipiné, marasa sedih nepukin kahanan Dadong buka kéto. Yan Witari nuturang, Dadong suba pepes ajaka ka rumah sakit nanging tusing ja nyak ngaluungan. Ngancan makelo awakné ngancan telah. Kenkenang tusing kéto anak tusing ja taén nyak madaaran yéning tusing mapaksa. Ento masé yeh titisan tuah telung sinduk. Dugas tiang matakon apa Dadong taén ajaka maubad sid timpal tiangé ané madan Yandé, Yan Witari mendep. Tiang madedugan miribné ada ané engkebanga sangkala ia tusing ja enggal masaut. 
"Sing bani, Bli," mesaut masé Yan Witari disubané makelo mendep. 
"Ngudiang sing bani?" ané satuanga unduk Yandé ngaenang tiang kaget, nanging tiang tusing ja prajani ngugu. Petengé ento tiang tusing nyidang masaré. kenehé osah inget tekén Yandé ané orahanga malaksana ané tidong-tidong, dadi balian ané nyalanang aji pangiwan, ngubadin anak sakit ané gaena padidi. Saja ya Yandé ngidupin kulawargané aji gaginan buka keto? Sukeh rasané nanggehang keneh apang enggal maan galah katemu ajak Yandé, apang sida maan orta ané seken, ané pesu uli bibihné padidi. Buin maniné tiang melali ka umahné satondené tengai tepet. Dapetang tiang ia negak padidian nyujukang entud di balé gedené. 
"Kenken, sing ada nak maubad ne?" kéto tiang matakon. 
"Prai malu cepok," Yandé masaut ingan. 
"Nguda keto?"
"Apang sing ada ngulgul. Icang ngelap nyediang galah apang maan ngorta ajak Nyoman ané kapah mulih." 
"Peh, kanti kéto." 
"Sing kenken, cepok pindo icang nak perlu masé mengaso." 
"Beneh saja kéto, Yan." Yandé lantas ngajak tiang pesu maseliahan sambilang meli nasi cara ané imalu. Tiang ajaka singgah ka warung ané ada lesehané. Tongosné melah sajan di tengah cariké. Busan-busan anginé kesiar-kesiur makrana tis. Tiang kéto masé Yandé negak masila di lanté balé bengongé ané kakebatin tikeh pandan, ngarepin meja mabatis bawak buka meja nak Jepang. Ada pitu liuné balé bengongé ané majerjer di tengah cariké. Maraab ban ambengan, balé bengongé masaka patpat tur ada kulkul tiing ané magantung di bucu anggon ngamaang ciri apang tawanga ada tamiu tekén pangayahé. Tamiuné ané teka medaaran liunan pegawé ané matuuh nguda. 
"Icang mulih nelokin Dadong," tiang masaut nuju Yandé matakon disubané mesen dadaaran. 
"Di desan iragané sing ada nak lenan ané matuuh cara Nyoman ané nu ngelah dadong." 
"Keto ja, Yan, kewala pedalem Dadong suba sing nyidang maklisikan." Pangayah warungé teka ngaba és daluman anggon melusang kakolongan satondené madaaran nasi. Sakabesik gelasé pejanga di duur mejané tekén pangayah luh ané nganggon busana adat madya. 
"Yen cara Yandé apa mirib ané ngranang ia gela-gela buka keto?" 
"Ada ané tepukin icang." Patuh cara tiang, Yandé nawang yéning Dadong tusing ja anak luh biasa. Dugasé malu ia bani nyemak gaginan ané madan nekat. Ia tusing bagia yéning tuah dadi anak luh ané sadina mapunpun di paon cara luh-luhé ané elenan. Sajawaning mretenin pianak ia masé sebet madagang nasi di warung. Liu anaké ngorahang olahan Dadong jaen, ento ané ngaé warungné lais pesan. Sakewala ia tusing ja taén loba. Yadian nu tengai, yén dagangané suba telah ia laut nutup warung, mulih ka umahné inget tekén tegenan miara pianak jumah. Kewala ada ané mara tawang tiang, Dadong lais madagang buka kéto koné ulian nganggon pangégér, panglaris. 
"Bekel ané tusing mapretenin nak bisa mabalik ngaé sengsara. Ento sujatiné ané ngranang ia gela-gela," kéto Yandé nekedang tekén tiang. 
"Kayang buin pidan ia lakar keto?"
"Kanti bekelné ané sing ngenah ento lepas." 
"Kenken unduké nguda dadi ia bisa ngelah bekel ané tusing ngenah?" Yandé nginem es dalumané adéng-adéng, kéto masé tiang. 
"Bekelné teleda ipidan, kanti jani suba mabesikin ajak awakné," Yandé nerusang. 
"Oh, kéto, Yan? Jani kénkén carané apang bekelné ento lepas?" 
"Yen Nyoman las, icang nyidang nulungin." 
"Ngudiang sing. Apa gunané ngendepin yén sinah ngranang pikobet, sengsara. Enden té malu, Yan, dija sujatiné ia maan gagemet buka keto?" 
"Nah, da nyen Nyoman pedih, nak pekak icangé ané ngemang ipidan," kéto pasautné Yandé tusing ja ngengkebang. 
"Nyoman mirib suba nawang kénkén solah I Pekak dugasé pidan." 
"Yen unduk ento, taén dingeh icang ia kasambat nyalanang aji pangiwan. Saja kéto, Yan?" 
"Icang masé kadena nyalanang ané kéto-kéto. Nah, kenkenang men. Sing ja kenken, mani puan dong tingalina ya yén sujatiné icang sing ja patuh tekén I Pekak." Oh, dong kéto sujatiné. Pantes liu anaké ngadén Yandé kaketo, utamané ané ada di desan gelahé. Uli pidan tiang tusing ja pracaya yén Yandé sanggup nyalanang aji ané tuara-tuara, sawireh uli cenik tiang suba matimpal ngajak ia tur tatas nawang nyen sujatiné Yandé. 
"Yan, icang sing ja lakar ngendepin yén ada ané ngadén Yandé kaketo." 
"Endepang dogen, Man," saut Yandé. 
"Nyen dong ada galah anaké lakar nawang ané madan Beneh, cara Nyoman buka jani." Madaar di tengah cariké ngingetang tiang tekén gaginané dugas cenik, masang bubu lindung nuju sanja. Dikengkené nu lungin Pekak matekap nganggon sampi. Dadaaran apa ja abana tekén Dadong jag setata jaen pesan rasané, kanti basangé begah kaliwat wareg. Suud madaaran tiang mapangidih tekén Yandé apang ia bareng mulih nelokin Dadong. Neked jumah Yandé ajak tiang ngojog ka kamarné Dadong. Yan Witari, Putu Yani Ian méméné dapetang tiang negak ngrunyung Dadong ané masaré uyang, mangkihan sada encol. Ada sawatara apakpakan basé sasubané Yandé mandrengin, ia kedat Ian menekang limané ané tengawan sambilanga ngelunin tiang, "Man..." Tiang ngadebras maekin tur nyemak limané. Buin jahané limané ané nyem tan pabayu lantas lemet. Dadong lantas ngidem, leplep tusing mangkihan." 
