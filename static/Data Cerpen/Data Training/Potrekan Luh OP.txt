dewasa|Potrekan Luh OP

Luh OP, kéto kaukin tiang somah tiangé. Adané sujati Luh Oka Purnami krana lekadné sedek purnama.Tiang masi dugasé ngrumrum ia, anak keweh gati.
Tiang mendep-mendep ngalih Balian. Idihin tiang pangeger. Idihin tiang lengis colek. Lenan tekén ané sambat tiang. Masi tiang ngaba jaran Jepang kewala maan nyilih.Tiang tusing nawang apa krana pangegeré apa krana jaran Jepang ané ngranayang ngenyakin tiang. 
Dugasé nganten liu pesan anaké nekain. Tiang nudukang paneka dadiné krana tiang pepes masi nengokin anak magaé. Tiang nganten tusing liu nelahang. Suud nganten, maan masi tiang malali-lali. Luh OP demen pesan. Tiang masi demen krana maan mamerang somah tiangé tekén kramané. Luh OP ané dadi rebutan bakatang tiang gigis demen atiné. Ia masi alah sayutin kenehné makurenan ajak tiang. 
Sabilang Saniscara, ajakina tiang indeng-indeng. Di kenkené ajakina tiang ka Sanur. Saniscarané ané lakar teka ajakina tiang ka Kuta, Saniscarané buin a wuku ajakina tiang ka Bedugul, Saniscarané buin a wuku ajakina tiang ka Lovina. Kenken ja tiang cara tamu uli duranagara. Ané tusing dadi bobadin, dompet tiangé. Sayan ngiingang dogen. 
"Luh tusing dadi rerenang malali?" 
"Ngujang mareren? Malali ento anggon ngilangang med, bes sesai jumah dogen. yén sing kéto, bisa stres deweké. Lenan tekén ento, raga nawang gumin anak." Ngelah dogen somah tiangé tutur. Mara orahang tiang pipis tiangé sayan nguredang, ia pragat kenyem-kenyem. Buina kené ia mamunyi. 
"Lamun pipisé telah tanah kawitané adep. Lakar ngujang tanah tongosang. yén suba dadi pipis ingan. Jang di ATM, sabilang kuangan pipis ento anggon. Nah ento tingalin, ada pipis tekaanga tekén tanah leluhur Beliné? Jeg adep dogen." 
"Badah ené jelema adana. Tanah kawitan adep. Mirib baan meli?"  
"Diastun tusing, bandingang tekén ngoyong tusing ada gunané." Sayan kenyut-kenyut skahé cara anak kena crongcong polo rasané kéto masi kenehé madukan. yén isinin kenehné ngadep, ento tanah kawitan. yén tusing, kadung masemaya lakar nuutang sakancan kenehné. Aruh! Tiang paling. Tiang ngliimiikang keneh. Alih tiang timpal-timpal tiangé. Makejang mesuang tutur ané tegeh-tegeh. 
"Yen keneh tuutin lakar tusing suud-suud ngrubeda. kéto masi somahé, yén isinin sakancan kenehné lakar ngliunang dogen tagiha. Ené mantas ngadep tanah kawitan. Manian bisa cai adepa."
 "Apa?" Tiang makesiab. Sing madaya buka kéto timpal tiangé mamunyi tekén tiang. 
"Dija unduk ada somah padidi ngadep somahné." 
"Anak paileh gumi jani. Ané adepa bisa magenepan. Bisa adan cainé adepa. Bisa sakayan cainé adepa. Ada isin keneh cainé adepa." 
"Oooooooooooo kéto, kaden mantas tanah dogen adepa. Magenepan dadi adep?"
 "Ento suba jani." Tiang dadi tusing pracaya tekén somah tiangé. Sabilang lakar ajakina malali ka tongos ané anyar. Tiang tusing nyak. Inget tekén pabesen timpal-timpal tiangé apanga bisa ngaba keneh. Jani, ia cenidra tekén tiang. Orahanga tiang suba ngelah sesepelan. Orahanga tiang suba magenti keneh. Liu pesan munyin iané sakéwala tiang mendep dogen. Mendep ento mas, kéto taén bakat paca. Bes kanti ping kuda-kuda somah tiangé ngajakin tiang malali, tiang tetep tusing nyak. Ia lantas ngambres nagih magedi. Depang tiang dogen. Kija ja lakuna. Pamragat buin masi ia mawali ka umah tiangé. Tiang mablekis di keneh. Kadenanga melah demen ngambul. Kadenanga luung dadi jamu (janda muda). 
"Beli," ia ngrumrum tiang. 
"Tiang ngidih tekening Béli apang isinin pesan." 
"Indik apa Luh?" 
"Tiang suba sayan tua. Muan tiangé sayan nyelemang dogen. Tiang dibi maan ningeh ada operasi plastik. Baang ja tiang marengin ento. Sing sanget liu prabiané. Tusing kanti ngadep tanah kawitan. Mirib pipis Béliné dogen genep. Jani, anak suba paak. yén ipidan dong kewehan. Bisa di Singapura utawi di Korea moperasi plastik. Jani, di Jakarta dogen suba ada. Baang ja tiang. Tiang meled apang tetep ngenah jegeg. Tiang meled apang tetep ngenah kenceng." Tiang makeneh-keneh. Seed pesan rasané somah tiangé mapangidih. Tiang masemaya. Nah, lamun tusing kanti ngadep tanah kawitan Béli nyak maangin prabia." 
Prajani tiang geluta tekén somah tiangé cara dugasé truna. Sebengné prajani bingah buka bungan cempakané kembang.  Silihang tiang pipis ka timpal-timpal tiangé apang genep anggona moperasi plastik. Ia majalan ka Jakarta ajak kantilanné. Tiang sing nyak marengin sedeng melaha dugasé nika ada pajalan ané patut pragatang tiang. yén jatiné dong apang tusing liunan ia nagih mabelanja, anak ia ngadek pipis. Asal tawanga misi kantongé pipis, jeg mabo dogen. Ento tuutin bisa masakan cina idup tiangé, puyung hai. Orahin tiang ngalih krab apang mudahan buin abedik. Ia nyak krana suba misi kenehné lakar moperasi plastik. Jeg kenyem-kenyem buka anak kasemaran. Mirib suba tawanga liu ané moperasi plastik nyak nyegegang buin ausap. 
"Majalan Luh. Melah-melah ngaba awak," kéto tiang mabesen. 
"Gumi Jakartané anak magenepan misi." 
"Suksma Béli." Jeg masuksma ia. Alus munyiné. Neked di bandara, ia nelpun ngorahang suba lakar majalan. Tiang mantas ngrastitiang apang selamet di jalan. Majalan moperasiné. Somah tiangé jani suba jegeg ngenah. Mulih suba uli Jakarta, liu tuturné indik di Jakarta. Ngorahang Jakartané liunan macetné tekén lancarné. 
Sautin tiang, "Ajak liu, buina pada pelebihin ngelah mobil. Len buka Jepangé, ia ngaé montor kewala tusing kanti macet di gumin iané. Tiang jani ané inguh. Bes jegeg somah tiangé. Makejang demen ngajum. Mirib kebing-kebing cunguh iané mara sambatanga sayan jegeg. Ada nyambatang tusing nyidaang ngigetin. Ada nyambantang cara anak luh uli Korea. Ada nyambatang buka dedari Jepang. Ada nyambang dedari Tilotama neka ka guminé. Hapené selegenti mamunyi. Apa kaden ané orahanga? Saget sayan liu ia ngelah timpal. Buina liunan anak muani-muani. Nyen lantas sing sangsaya? Nyanan somah tiangé ngendah ngaba keneh? Jani, sayan liu anaké demen tekén somah tiangé, ada nagih nadiang ketua. Ada nagih malajah apang dadi jegeg buka ia. Makejang ngon tekén somah tiangé. Tiang suba tusing bisa nyambat apa. 
"Beli ené suba luungné dadi anak luh jegeg. Jani, sabilang ané munyiang tiang makejang ngugu. Kanginé sambatang tiang kauh, masi guguna. Ento luungné dadi anak jegeg. Tiang terkenal jani, Béli. Béli nyandang suba nyalonang awak di pilegé." 
"Aduh Luh, eda ja keto-keto rambanga. Ané tagih Béli apang tetep inget ngaba keneh dogen suba Béli lega." 
"Tiang tetep satia tekén Béli apabuin suba maangin tiang prabia moperasi plastik. Eda Béli sumanangsaya tekén tiang." Tiang tusing sanget ngelegekang munyiné. Isin gumi adané bisa mabading kenehé. Apabuin jani liu pesan panekan gegodané. Ngendah pelag anaké nulis di pisbuk somah tiangé. Ada ané nyanjiang meliang umah, yén ia nyak mapalasan ajak tiang. Ada lakar meliang mobil alpad lakar sesai malali-lali dogen, yén ia nyak." 
"Takonin tiang somah tiangé. Ngujang magenepan anaké nulis tusing Beneh?" 
"Eda ento sanget runguanga Béli. Munyi di sosmed anak mula mendahan. yén ento resepang tusing lakar maan apa." Somah tiangé nuturin tiang. Bes kaliwat liu timpal-timpalné nyautin potrekan somah tiangé buin makejang ngajum antes pesan tiang sangsaya. Mula ya saja somah tiangé jani jegeg ngolet. Buin tiang nyekenang kenehné. 
"Ngujang dadi ngaé setatus Luh OP. Tusing buka ané suba-suba?" Ia makenyem. Béli, apang sayan liu anak nawang, gaé ané tawah-tawah. 
"Yen tulis Luh Oka Purnami sinah suba biasa. Indayang bandingang. Dugasé pidan tusing ada anak ngajum tiang. Ené jani makejang nyambatang tiang jegeg. Tusing demen kenken Béli ngalah somah jegeg buina ajak liu ané nyambatang melah? Suksma Béli suba maang tiang moperasi plastik. Pangrabdané melah pesan," sambilanga ngelut tiang. Kituk-kituk tiang. Tiang jani nyangkutin somah palsu. 
Ané jejehin tiang kenehné masi tusing sujati. Awakné ajak tiang, kenehné ajak anak len. Duh sayan ngewehang dogen makeneh malah tuutang kenehné. Jani, idewek repot baana. Ia ngelen-ngelen mara kaukin tiang lakar orahin mabanten. Limanné pragat ngudik hapé misi kedek ngakak krana ada nyambatang buka bintang pilem. Ping kuda-kuda kaukin, tetep mendep. Jeg jemak tiang hapené. Pantigang tiang. "Ulian potrekan dadi uyut! Ené rasain!" Ia nelik. Tiang masi nelik. 
