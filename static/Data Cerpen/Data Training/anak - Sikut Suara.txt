anak|Sikut Suara

Sekolah, apaké ané ada di keneh yén iraga nyambatang sekolah. Sinah, ditu ada guru, ada murid. Guru, ada Bapak Guru ganteng, bagus, ada Ibu Guru jegég nyelolét. Ada guru galak demen ngopak, ada masih ané lucu, jeg cara pelawak. Murid, mirib patuh ngajak guru-guruné. Ané bisa malénan buin bedik, ada murid né demen jail, ané kual, ané kieng, ada masih ané suba jail, kual, masih misi kieng. Kéto masih ada murid ané rajin, epeh, barés, mimbuh dueg turin jegég.
"Asri Ginanti, kénkén ya kabarné jani.."
Kénkén kadén, nguda bisa pepinehné Bagus Sujana dadi nyantél ka adanné ento, nyak adung ngajak pejalan montorné semengé ento dadi bisa makipekan, macelep ka gang cenik, né mengkeb di tengahing raméné kota. Marérén ia ditu di warung tua sisin gangé, di malun warungé tuah SD No. 6, SD tongos ia maan ajah-ajah ipidan, suba sia tiban, jani tumbén buin matepuk, mara nyidang kacunduk, kéwala kabarné Asri Ginanti, timpal SD-né ento, tondén masih tawanga. 
Mula uli cenik Bagus Sujana kaajahin idup marantau tekéning reraman ipun. Lekad di Jawa, SD ipun di Dénpasar, naik ka SMP ipun rarud matulak ka tanah palekadan reramané ka Karangasem. Tusing melénan ngajak Asri Ginanti, ané lekad turin masekolah kanti SD dogén di Dénpasar, lantas ngelanjutang sekolahné di Buléléng, koné musti nuutin Bapané ané kaangkat dadi PNS ditu. 
"Alit-alit Ibu ané jegég-jegég lan ané bagus-bagus jak makejang, pasti ngelah cita-cita, di subané kelih lakar dadi napi. Napiké dadi guru cara ibu, dadi Bapak Polisi, dadi dokter ngubad-ngubadin anak sakit. Mangkin, sira kayun dumunan nyaritayang cita-cita né..? Durus menékang lima..!" Bagus Sujana prejani inget dugas ipidan kelas 6 SD. Dugas ento Guru Basa Baliné, Ibu Guru Swandéwi, ané enu bajang turin jegég, nakonin ipun jak timpal-timpalné makejang unduk cita-citané. 
"Tiang Ibu Guru! Kayangé kelih tiang medué cita-cita dadi dokter, dadi penari, mm .. lan dadi penyanyi Bali..!" Anak cerik jegég, bokné lantang kaképang dadua, gigi kelinciné lan sujénan di pipiné ngimbuhin kenyemné manis. Asri Ginanti, munyiné nylengking, bungah nyatuaang cita-citané, makedadua peningalanné, ngendih, mesunar. Suba kéto mekejang sisiané matepuk tangan, Ibu Guru Swandéwi milu matepuk tangan saha makenyem. Mirib unduk ento ané paling mabekas, ulian ané simalu kaingetang baan Bagus Sujana. 
Putu Asri Ginanti, mula sisya jempolané SD 6. Ipun dadi juara kelas uli kelas satu kanti ka kelas telu seméster satu, tuara ada né nyidaang ngantinin. Ipun masih ngelah kabisan matembang, yén ipun matembang, jeg prejani dayuh, tis rasa guminé.  Unduk ento sing ja tuah kaangkenin baan kaluarga SD 6 é dogén, kéwala pemerintah kotané suba masih ngapresiasi, mara ja ngenjek kelas dua ipun suba nerima piagam lan piala ulian maan juara satu lomba megending Bali nuju ulang tahun kotané. 
"Men, yén Bagus napi cita-citané..?" Makesiab Bagus Sujana dugas ento, dikala ka ketaraang baan Ibu Guru Swandéwi mengongin Asri Ginanti. 
"Éh, tiang.. medué cita-cita ngisi piala nika Bu Guru...!" Sautné polos. 
"Oo.. cita-cita luih pisan, setata mautsaha sané terbaik, sinah lakar ngemolihang prestasi turin polih piala pinaka hadiahné..!" Ditu mara lantas sisya-sisyané makejang matepuk tangan, kéto masih Asri Ginanti saha makenyem kapining Bagus Sujana, manis pesan. Bagus Sujana milu makenyem. 
"Gus, minumné napi??" 
"Éh, téh botol dingin Bu ngih." Saut Bagus Sujana, nyautin Ibu dagangé né ngentenin Ia mara. Mirib suba makelo Ia melengok, inget-inget ngajak masan né SD. Saingetné,  ipidan dugasé SD warunge ento tondén ja ada, miribang setamatné ia mara lantas ada, ulian mara jani sekat tamat tumbén buin ngentasin gangé ené. Ané jani buin paliatné nerawang ka malu, tusing liu ada né melénan, tuah asa-asané warnan cétné gén kaubah, turin ngenah nganyarang. Kéto masih papan nama sekolah SD 6 é tileh tongosné ditu, ia inget sajan di malun papan namané ada telaga, misi tunjung. Ané jani tingalina telagané enu ditu lan tunjungé mekar mewarni. Inget pidan ditu ia lan Asri Ginanti mefoto ngaba piala juara matembangné, kadampingin baan Wali Kelas kesayanganné, Bapak Putu Sudana. Bapak Putu Sudana dugas ento masih dadi guru favorit sisya-sisyané, salénan tekéning Ibu Guru Swandéwi. Makedadua sajan enu truna lan bajang, né besik bagus ané besikan jegég, jeg mula adung pesan, lan nak seken-seken dueg ngemaang papelajahan. Bapak Putu Sudana ngisiang matematika, tumben bisa para sisya ne nyambatang matematika ne tuara ruet lan sabilang wai setata kaantiang. Dugas ento ada orta ne nyambatang yen Bapak Putu Sudana lan Ibu Guru Swandéwi sujatiné saling sayang, kéwala enu lek-lekan lan pada ngengkebang. 
"Bagus, tetep semanget melajah nah, Bapak yakin.. Gus lakar dadi anak suksés!" 
Pabesen Bapak Putu Sudana kapining déwékné ento enu tetep keingetang baan Bagus Sujana. Pabesen lan rasa kapercayaan uli Bapak Guru paporitne ento mesuang rasa jengah melajahné Bagus Sujana. Di kelas telu seméster dua ia nyidaang nyalip Asri Ginanti, né musti tuun ka peringkat dua. Ditu ia taén ngadén yén Asri Ginanti lakar dadi keciwa, sedih, tur ngejohin déwékné ulian merasa kesaingin lan kekalahang, sing! 
"Gus, selamat ngih ..!" Alus limanné cenik enu kaingetang, kala Asri Ginanti makenyem ngenjuhang lima, nyelametin Sang Juara baru, Bagus Sujana. 
Sajan SD 6 e dugas ento ngelah juara baruné madan Bagus Sujana, kéwala Sang Juara ané malunan tetep sing nyak terus kekalahang. Kala kelas pat kanti kelas enem Bagus Sujana lan Asri Ginanti madum-duman juara satu lan juara dua, saling salip saling intip né ngaénang persainganné ngansan sengit. Sing ja di sekolah dogénan, nuju lomba-lomba di luar sekolah ipun jaka dadua setata dadi pilihan. Yén Asri Ginanti mejaya di lomba tembang, Bagus Sujana metaksu kala macaang puisi. Unduk ane paling kaingetang baan Bagus Sujana, dikala ento Porseni, ipun ngajak Asri Ginanti enu negak di kelas lima, pada-pada malomba di tingkat kecamatan. Asri ngemilunin lomba matembang Bali, Bagus di lomba maca puisi. 
"Gus, kamu sing jejeh?" Petakonné Asri Ginanti kapining Bagus Sujana kala ento. Sujatiné Bagus Sujana masih sing kuangan kebus dinginné, apa buin maan undian tampil nomor né gedé, né pasti lakaran ningalin peserta lenan tampil malunan, yén di pet ada pesertané tampil luung turin maan sambutan ramé, sinah lakar ngaenang macepol méntalé, kéwala ia laut mesaut, "Yén ada Asri dini yang dadi sing jejeh. Yang yakin Asri kel dadiné terbaik. Semangat nah!" Bagus Sujana ngejengit. 
"Ngih, suksma Gus.."
Asri nyidaang dadi juara satu turin lakar ngewakilin kecamatan malomba di tingkat kota madya. Bagus Sujana, tuara nyidang ngemilunin, ipun ada di peringkat tiga, diapi keto rasa bagia, rasa bangga tetep ada di tangkahné, apabuin kala nepukin Asri Ginanti mesuryak gilang, peningalané ngendih girang, ngisiang tekek limané Bagus Sujana, ancog-ancog, suryak-suryak. Kala ento sing ada lén ané kauratiang baan Bagus Sujana, tuah peningalanné Asri Ginanti, dadua peningalanné jegég pesan, maceling, kadengan cenik di betén bibihné tipis, kala ning makenyir, duh!
"Gus, adi makelo jemputanné tondén teka?" Petakonné Asri Ginanti tekéning Bagus Sujana. 
"Mm.. ao né.." Kebus dingin mirib awakné Bagus Sujana kala ento, tumbén Asri negak di sampingné paek sajan. Di kénkéné tingalina Asri né ngemelahang bokné ané nekepin peningalané ulian kampehang angin. 
"Asri.."
"Yang, Gus.."
"Yang yakin masa depan Asri ne lakar cerah, Asri pasti lakar makatang cita-cita Asri ne.." 
"Kéto Gus ae ..?" Asri ningalin Bagus Sujana buka ngidih dukungan, ngidih keyakinan, apange mebukti makejang ne ke arepang.
"Niki Gus, tipaté.." Buin acepok ibu dagangé ngentenin, bes kaliwat baanné Bagus Sujana ngingetang unduké pidan ento, dikala SD ngajak Asri Ginanti ngamarengin lomba, ngaenang engsap awakné mesen tipat. Sambilanga naar tipatné tingalina murid-murid bedauh pada masuryak, malaib, mirib suba jamné istirahat, ditu saget tingaline anak luh maseragam PNS pesuan uli angkul-angkulé, ia merasa-rasa, rasa ne Ia kenal ajak Ibu guruné ento, sajan! Ento tuah Ibu guru Swandewi, Ibu guru jegeg ané kesayangang baan murid-muridé pidan. Ané jani Ibu guru Swandewi ngansan ngepekang, nyebrang, sinah lakar ka warungé mebelanja. Bagus Sujana ngelekang sisan tipatné, diapi saja yakin yén ibu guru ento tuah Ibu guru Swandewi, prejani pesu kimudné, pedalem né masi yén nyanan ibu guruné ento tuara enu inget tekéning déwékné, lad muridné. 
