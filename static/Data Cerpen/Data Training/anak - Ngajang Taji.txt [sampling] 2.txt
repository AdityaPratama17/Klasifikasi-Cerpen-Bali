anak|Ngajang Taji

Timpale mabriag kedek ningeh ane orahang tiang dugas bapak guru nakenang unduk apa gae dugas liburan sekolahe. Bapak guru mataken keto sedek tiang ngundap. Takonina keto makesiap tiang masaut "ngajang tai". 
Mirip apang ilang kiap tiange, bapak guru ngorahin  tiang ka malu. Sambilng ngusap-ngusapin paninglanne, tiang nyrogjog ka malu. Di malu tiang nyrita. Uli itelun i meme ngajak tiang ngajang tain sampi. Tain sampine kakajang tur kasambehang di tegale ane suba suud tengalana teken i bapa limang dina. Meme ngajang tai tusing ja ngajak tiang dogen. Meme ngajak pisagane ane setata saling tulingin sabilang ada gae. Pisagan tiange ane mili ajak patpat. Keto tiang ngawitinbcritan tiange. 
Satodene suud tiang nyrita, bapak guru mataken "tusing ngajang tain sampi adane, ngudiang kasambatang ngajang tai dogen". Mara tiang ukan masaut, timpal-timpal tiange malunan nyautin "yen deriki, asal ampun nyambatang ngajang tai artine ngajang tain sampi, pak". Bapak gueu anggut-anggut mireng pasaut timpal-timpal tiange.
Miribang ulian mara-mara matugas di desan tiange, bapak guru cucud buin mataken "apa melahne yen milu ngajang tai?". Maan patakon buin keto buin tiang nyritayang unduk ngajang tain sampine totonan. Liunan cerik-cerik didesane dini demen milu ngajang tai. Tusing ja ulian ngajang tain sampi gaginan aluh tur iing. Tusing ja ulian demen makipu di tain sampine. Tusing ja ulian lega nulungin nyambehin tegale lemekan. Tusing masi ulian ngajakang ngajang tain sampi i meme utawi memen timpal-timpal tiange ngorahin pianakne tusing masuk. 
Ane mekrana demen liu pesan. Abesik yen ngajang tai, i meme pasti ngajakang pisaga. Yen suba ngajakang pisaga, i meme pasti ngae dadaaran ane jaen-jaen. Paling tuara ngae urab montong ajak jagung nyahnyah ane empuk. Lenan teken ento ngae masi darang kopi. Paling tuara sela maunti gula bali. 
Ane ada di keneh cerik-cerik iaban tiang, da ja ngajang tai, ngajakang ngae apa ja pasti maan dadaar luung. Luungne noner dua. Kalahan buin abedik teken kundangan utawi ngelah gae mabe-bean. Nomer dua, yen suba ngajang tai, pisagane ane kajakan, amun ngelah pianak tuuh masuk SD utawi cerikan pasti ajaka. Yen dina masuk cerik-cerika orahina nekain ka tongosne kajakan di tekane uli masuk. Ditu maan galah mapalalian. Mapalalian sambilang nulungin ngajang tai amun dadi baang ngaba. Nomer telu, ane pinih demenin. Yen ada gaginan ngajang tai, yadiastun di tegal pisagane pastika maan ngalih bobor. Bobor sing ada len tuah uled tain sampine ane mewarna putih-putih. Gede. Bobore amun kesaa ane biasa maumah di don dapdapr. Yen kasaane gadang manut don dapdape ane amaha. Yen bobore putih yadiastun mamahane tain sampi ane badeng utawi gading. I meme ngorahang bobore ngae tain sampine gading. I meme ngorahang bobore ngae tain sampine melah lemekne. Tuah dadi alih di katujune ngajang tai.
Bapak guru masemu tandruh tur buin ngekenang "dadi anggo apa bobore?". Buin lanturang tiang ceritane. Di katujune ngeduk tain sampine, nepukin bobor, musti sampingang. Tonden dadi duduk satondene telah makajangan tain sampi. Ento makrana cerik-cerike demen pesan matulung ngajang tai. Apang enggalan telah. Apang enggalan dadi nuduk bobor. Disubane suud makajangan tain sampi, bobore mapunduhang tur mawadadin. Tusing ada ngorahin makejang cerik-cerike ane ada ditu makripitan. Ane gaena masangin bobor. Mesuang tain sampe ane nu ada di basangne. Suud masangin bobore makejang, laut maumbah kanti bersih. Disubane bersih mauyag aji uyah laut kadepinang selae menit. Suud keto laut ka peseng apang kanti iat. Disubane meseng biasane madum amun cerik-cerik ane ajak masangin. Dumane ento laut kaaba mulih. 
Dijumahne, bobore ane suba kapeseng kanti iat laut kagoreng. Yen melah luapan lengis ane anggo ngoreng bobore empuk dadine. Empukne masaih ajak krupuk kulit kebone ane biasa maadep di pekene. Krupuk ane biasa dadi gapgapan di katujune i meme teka uli peken. Bobore ane empuk jaene jaenan teken krupuk kulit kebo. Masaih jaenne ajak be pitik magoreng. Ditu legane ngajang tai tur maan bobor. Bapak guru makenyem suude tiang nyrita. Timpale ngoplokin. Ada masi sruit-sruit jag ilang suba kiap tiange. Apa buin bapak guru ngorahin tiang nyemak buku punduhan nilaine. Di jejer nilai Bahasa Indonesia bapak guru nyuratang angakan sangang dasa.
