remaja|Jro Lalung

"Jro Lalung, Jro Lalung ngujang demen melalung kanti awaké berag puyung? Jro Lalung, Jro Lalung ngujang demen ngalih tongos luung?" Jro Lalung tusing nyak nyautin patakon timpal-timpalné. Ia tetep nongos di beten punyan kayuné. Punyan kayu ané magenepan pesan warnan doné. Ada mara gadang, ada mara lorn, ada mara masawang gading, ada barak nguda, ada putih. Ada masi ané suba lakar ulung uli pagantulanné. 
Jro Lalung mula demen nongos di beten punyan kayuné. Timpal-timpalné dikenkéné lek ningalin ia. Dikenkéné ada bani nyagnyagin. Magenepan tutur ané bakatanga uli Jro Lalung. Tuturé ento ada ané munduhang di kenehné. Ada ané mantas ngliwat di kupingné. Ada ané nelebang kanti di kenehné. Ada masi ané tusing sanget rungu. Jro Lalung ipidanné maan pangandika apang sabilang peteng, sabilang Tilem, sabilang Purnama, sabilang Kajeng Kliwon, sabilang Anggar Kasih apang melalung. Nglalungin keneh. Buina apang nongos ja di beten punyan kayuné. Lamurt tusing di beten punyan kayuné, lakar bisa dadi anak buduh. 
Ia inget tekén awakné, tusing nyak dadi anak buduh. Diastun suba liu anak ngadanin, ia anak ngawitin buduh. Ipidan taen tusing melalung di beten kayuné, ia inguh paling kanti alihanga anak nawang abesik dadua. Sambatanga apang mawali buin ka pajalané ané suba-suba. Ia jani sabilang dina melah melalung buina sayan ngliunang dogen timpal-timpalné ané nyambat anak tusing inget. Sakewala, kénkén kaden timpal-timpalné masi marengin Jro Lalung melalung. 
Apang tusing sanget nyeleka buina tusing ngranayang anak len pesu gedegné, timpal-timpalné melalung nuju peteng dogen. Ada ngaku melah koné nglalungin keneh nuju peteng. Sayan liu sayan tusing enteg kenehné Jro Lalung. Ipidanné dugasé pedidiana, ia maan ngrasayang rasa sepi kenehné. Entel rasaanga kenehné dugasé ento. Jani, disubané ajak liu, sayan liu pailehan keneh timpalné. 
Pepes ramé, pepes ané uyut. Ajak liu keweh maan rasa sepi. Sakewala, Jro Lalung tusing taen nyambatang kenehné ané tusing melah ento. Tuah tekén tiang dogen, ia bani nuturang. Kayu ané tongosina melalung megenepan pesan. Ada kayu sakti, ada kayu pulé, ada kayu kepuh, ada kayu kepah, ada kayu ancak. Buina dikenkené, ia ngalih tongos melalung di tongos bunga-bungané ané miik. Baan meled tiang nawang, baniang tiang matakon. "Jro, sapunapi dados lian pisan pamargan Jroné?" 
Tiang tusing seken maan penampen. Tuah maan tutur kené. "Tiang meled ngelalungin keneh. Tiang meled ngelalungin munyi. Tiang meled ngelalungin laksana. Suba liu gati ané soleh-soleh neket di awak tiangé. Meled masi tiang mesuang apang gigisan ia neket." Tiang tusing bisa nampenin baan kabelogané ngranayang. Uli sasukat nika, tiang bareng-bareng ajak Jro Lalung. Kija ja Jro Lalung, barengin tiang. yén ia melalung, tiang masi melalung, yén ia ka punyan-punyan kayuné, tiang masi marengin. yén ia ngalih bunga, tiang masi ngalih bunga. Sarwa bunga taen alih tiang. 
Jro Lalung kenyem-kenyem mara tiang marengin pajalan iané. Orahanga tiang, milu-milu tuung. Sakewala, panyamaan tiangé ngorahang tiang anak tusing tegteg buin. Tiang tusing nyangetang. Ngujang nyangetang munyin anak yén iraga gumanti tegteg. Dikenkéné ané tegteg kadenang tusing tegteg. Ané inguh paling kadenang tegteg. Mirib mula keto isin guminé. Ané mimpas kaden seken, ané beneng kaden biluk. Liu isin guminé. Magenepan pesan. Makejang nyengingang tiang ajak Jro Lalung. Tiang nagih sepekanga. yén suba madan masepekang, sinah tusing luung. Sinah anak ané matingkah singsal, malaksana masi mimpas ané kasepekang. Tiang tusing buin ada anak nakonin. Tiang makejang ngejohin. 
Sayan makelo sayan ngliunang dogen anak ané nyepekang tiang ajak Jro Lalung. Jro Lalung kedék mara tiang kasepekang. "Awak demen milu-milu tuung, jani asanin. Suba orahin lamun tusing bisa eda marengin ané tusing seken. Ané mrasa seken dogen tunden lakar nyidayang mundukbaan. Kalingké buka ané kené." Petengé dibi tiang morahan ajak Jro Lalung maan ngipi negakin macan. 
Orahang tiang buka kené. "Mai menek ka tundun kainé. Kewala ingetang iba apang melalung." "Melalung?" "Beneh." Tiang ngelesang isin keneh. Tiang nglukar isin rasa. Tiang nglugas isin bikas. Kanti ngenah nglesit awak tiangé. Tiang plaibanga kedadang-kediding tekén macané ané rakrik. Peluh tiangé alah tengkobang pesu. Awak tiangé alah cakcak sakitné. Sirah tiangé alah kihkih sakitné. Jro Lalung kedék ingkel-ingkel mara tiang nutur buka keto. 
"Eda marengin ané tusing antes barengin. Maniné buin tiang nuturang tekén Jro Lalung, ngipi negakin naga. Sirah nagané orahang tiang maketu. Ikutné lantang melemad. Tiang tegula. Ia nglilit keneh tiangé. Ia nglilit bikas tiangé. Tiang tusing maan makiba. Kanti alah tehen angkihan tiangé. Aget énggalan enten, yén sing keto sinah tiang mati ngipi lilit naga. Nagané ngorahang madan Naga Anantaboga, madan Naga Basuki, Ia ngorahang madan Naga Taksaka. Tiang ngejer dugasé nika inget tekén nagané ento tuah ngemit guminé. Jro Lalung buin ingkel-ingkel. Mara tiang nyambat buka keto. Lantas tiang ngrikrikang daya. Ajakin tiang Jro Lalung apang taen negakin montor melalung. Ia ané makesiab jani. 
"Biiih. Dewa Ratu. Sinah makejang lakar mabalih iraga?" "Alih tongos ané sepi." "Dija ada tongos ané sepi buka jani? "Jam rorasé anggon. Sinah suba pada pules." "Saja masi." Tiang ajak Jro Lalung iseng nuding punyan kayu. Kayuné malingsé dadi montor. Idupang tiang. Kapenekin. Tiang melalung sarwi melaibang montor. Uli dija kaden ada montor ngepung tiang. Tiang bintit ngalih tongos nyelametang awak. Dugasé nika inget tiang tekén timpal tiangé, I Sigar Prana adané maangin sesikep malingsé. Krimikang tiang. Polisiné ané ngepung tepukin kipek-kipek ngalihin tiang. Jro Lalung kenyem-kenyem maan melalung di jalanné diastun kanti kepung polisi.  
