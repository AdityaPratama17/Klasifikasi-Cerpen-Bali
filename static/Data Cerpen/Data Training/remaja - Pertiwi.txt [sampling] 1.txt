remaja|Pertiwi

Dinané suba nyaluk Peteng, jalané suung. Neked di pateluané tiang ngorahin tukang ojeké apang malekok ngentasin jalan tanah ngungsi umah tiangé. Buin jahané tiang suba majujuk,di malun koriné ané miribné maré sajan suud benahina baana ngenah anyar. "Suksma, Pak," tiang ngenjuhang pipis tekén tukang ojeké. la manggutan sambilanga makenyem laut mabalik ké tongosné ngetem, di pempatan tongos bis antar-kotané nuunang panumpang. Dapetang tiang I Bapa Ian I mémé sedek negak maraosan di balé gedené kala tiang nuunin undagan koriné. 
Makadadua laut makenyem nepukin tiang teka. Lega rasané kenehé ningal-in reraman tiangé pada seger oger. 
"I mémé sing maan sirep ibi sanja," kéto I Bapa mapitau sambilanga ngentungang puntung rokoné ka natahé. 
"Dadi keto?" tiang meled nawang. Sambilanga makenyem I Bapa masaut, 
"Jejeh yén Wayan mulih ngaba anak luh uli Jawa." 
"Ah, da runguanga munyin Bapan Wayané," I mémé nyautin. 
"Memé tuah kangen tekén Wayan. Asané suba dasa tiban Wayan sing mulih." 
Yen keneh-kenehang pantes rasané yén I mémé marasa buka kéto. Sasukat kuliah di Yogyakarta, tiang mulih tuah acepok atiban. Tiang dogen pepes marasa kangen tekén rerama. Anggon nebus rasa kangené tiang laut mesuang gapgapan uli tasé. I mémé gapgapin tiang batik tulis Ian I Bapa baang tiang sarung. Lega atin tiangé ningalin makadadua pada nganggon pabaang tiangé. Sedek ngorta kangin-kauh saget ada munyin kulkul ané ngaé tiang inget tekén galahé ané suba liwat. 
"To sinah kulkul truna-truniné," kéto tiang ngrenggeng.
 "Purnama jani," I Bapa masaut. Ningeh I Bapa nyambat purnama mekar rasané tangkahé. Buin jahan muda-mudiné sinah lakar makumpul di pura, ngastiti bakti tekén Ida Bhatara. 
"Wayan suba gaenang mémé kwangen," I mémé mapitau. 
Masuluh baan senter cenik tiang laut majalan ka durin umahé ngungsi tongosé manjus di tukadé. tongosé manjus ané paling melah mula tuah ada di durin umah tiangé. Ento awanan liu pisagané ané ngentasin umah tiangé yén nuju luas manjus. Mentas ngaliwatin punyan tiingé saget inget tiang tekén Putu Pertiwi, bajang bungan desané. Suba mapangawak langsing lanyar, jegég, buin maimbuh someh Ian duweg matimpal. Yadian tiang liu ngelah timpal eluh di kota, tiang tusing ja taén engsap tekén Putu Pertiwi. la patuh tekén déwék tiangé, tusing ngelah nyama tugelan. Sakewala ada masé binané. 
Yén tiang tuah pianak petani biasa ané nyidang kuliah ulian maan beasiswa, nanging bapanné Putu Pertiwi kasub pesan. Lenan tekén sugih Ian bares, bapanné anak petani duweg, teleb tekén unduk adat Ian agama. Buina ia anggona tatuladan tekén muda-mudiné ané melajah makekawin jumahné. Dadi pianak luh padidian, anut tekén sima di desan tiangé, yén suba galahné sinah ia lakar alihanga sentana, anak muani ané nyak nyeburin. Mirib tusing ja kuangan anak meled nyentana ka umahné Putu Pertiwi sawireh makejang suba nawang kahanané. 
Yadian tiang nawang yéning tusing ja lakar baanga nyentana, tiang tusing nyidang ngengkebang tresnan tiangé tekén Putu Pertiwi. taén tiang melali ka umahné nuju peteng. Apang tu¬sing katemu ajak timpal-timpalé ané melajah makekawin, tiang maluan teka kema. Putu Pertiwi makenyem someh nepukin tiang teka nganggur ka umahné lantas ngorahin tiang negak di lanté balé gedené ané makebatin karpet gadang. 
"Tiang gregetan tekén sindiran Putu ituni," kéto raos tiangé disubané maan ngorta kangin-kauh. 
"Ipidan tiang nyindir Beli?" Putu tandruh sambilanga nlektekang paningalan tiangé. 
"Beh, mapi-mapi dogen. Ituni kaden Putu ngorahang tiang nak kota ané suba sing nyak buin pack ajak nak uli desa." 
"Yen sing saja kéto ngudiang Beli makelid dugas tiang mentas di korin Beline?" 
"Oh, tiang nak takut nyenggol Putu." 
"Takut kasenggol nak desa kan?" Tiang kituk-kituk. Buin ia makenyem, miribné lega pesan mapan nyidang ngaé tiang kaselek. 
"Putu," kéto tiang lantas ngraos seken. 
"Tiang teka mai jani ulian ada ané sarat lakar tekedang tiang tekén Putu." 
"Ada apa, Beli?" Putu Pertiwi sada ngon. Ngenggalang tiang nyeluk kantong. Disubané precaya tusing ja ada nak nepukin, tiang lantas ngenjuhang surat ané mabungkus baan amplop merah jambu. 
"Suraté né bukti tresnan tiangé kapening Putu," kéto abet tiangé sada ngetor krana tangkahé nrugtug. Putu Pertiwi nguntul tan pasaut. Muané saget masawang barak, kimud. 
"Da nyen Putu pedih, mirib tiang bas bani," tiang ngimbuhin.
 "Tiang tuah meled apang Putu nawang, kénkén sujatiné isin keneh tiangé tekén Putu. Putu sing ja perlu ngwales yén tiang sing dadi mapangapti kaketo." Pertiwi kipak-kipek ajahan satondené nerima surat ané enjuhang tiang laut celepanga ka kantong rokné buka anaké ngamaling. Tusing bakat baan tiang ngisi kenehné. Miribké ia sangsaya mapan tiang mas£ tusing ja ngelah nyama tugelan, ané sinah tusing ja lakar nyak nyentana? Apa mirib sukeh baané nulak mapan ia suba ngelah gagelan? 
Koné, mara-mara ené, ia suba matunangan ajak timpalné di sekolahan. "Sujiono adanné," kéto Lugra, pisagan tiangé taén mapitau. Kasepan tiang neked di pura. Truna-truniné dapetang tiang suba pada negak di jeroan. Mara sajan tiang negak masila di duri, ketua truna-truniné mapitau apang pada siaga nguncarang Tri Sandhya santondené kalanturang ka panca sembah. Suud mabakti, buin ketua truna-truniné mapitau unduk acara ngayah mabersih buin mani semengan. Pesu uli jeroan, tiang kipak-kipek ngalihin Putu Pertiwi. Miribné ia suba maluan mapamit sangkala tusing ja tepuk baan ngalihin. 
Liwat di malun umahné tepukin tiang ia suba majujuk di malun koriné. 
"Pidan mulih, Beli?" kéto ia matakon tekén tiang. 
"Maré sajan neked jumah," saut tiangé marasa lega.
 "Sing singgah?" 
"Nah, durian nyen, suba peteng né." 
Timpal-timpalé ané ajak tiang majalan mulih tusing suud-suud matakon unduk kahanané di Jawa Ian truna-truniné. Ada masé ané nyedsedang apa tiang suba maan ngalih tunangan di Jawa? Disubané nuturang makejang tiang masé matakon unduk kahanané di desa durian ené. Putu Pertiwi enu cara ipidan. Langsing lanyar, jegég, maimbuh someh lan setata makenyem. Mirib ia suba engsap tekén suraté ané taén baang tiang. Kayang jani ia tusing ja taén ngwales. 
Yadian kéto ia tusing ja pegat matimpal ajak tiang. 
"Kenken kabaré, Putu?" tiang maekin Pertiwi disubané suud ngayah mabersih di balé banjaré. 
"Biasa gén, Beli kenken?" 
"Cara ané tingalin Putu. kénkén kabarné Sujiono?" Pertiwi cara makesiab ningeh tiang matakon buka kéto. Muanné nadak makelus barak. 
"Ah, suba pegat," kéto pasautné. 
"Nguda keto?" 
"Sasukat tamat ia sing taén makabar." 
"Sibuk miribné." 
"Ah, kénkén kaden. Mirib sibuk ajak nak luh lenan." 
"Sing ja Putu ané sibuk ajak nak muani lenan?" 
"Nguda Beli nawang?" 
"Ah, tiang nak nebag dogen. Miribné saja kéto." 
"Ané jani sing ja uli Jawa," kéto ia masaut ngaé tiang iriati. 
"Aget pesan ia," kéto abet tiangé nyaruang jengah. 
"Nyen to? Timpal kuliah?" 
"Ah, né kan urusan pribadi, sing perlu Beli nawang." 
Gedeg tiang tekén deweké padidi. Nguda tusing ja nyidang ngengsapang Putu Pertiwi ané sinah suba tusing ja ada nyet tekén deweke? Yadiapin kenkenang abeté madaya precuma dogen, patuh dogen tekén nguluk-nguluk déwék padidi. Sujatiné ada nak luh elenan ané pack ajak tiang. la timpal tiangé uli Klaten. yén pineh-pinehin ia sing ja kalah jegég buina tuturné manis. Lebihan tekén ento, ia urati sajan tekén déwék tiangé. la setata nimpalin tiang nuju kija-kija. Tusing nyandang buin raosang nuju madaaran di kantin Ian melajah di perpustakaan, ia setata ada di samping tiangé. Sakewala kanti jani tiang tusing ja taén ngelah keneh lebihan tekén matimpal. 
Miribné keneh tiangé ané kadaut baan Pertiwi ané makada. Nu semengan, sunaran ainé tusing ja panes. Tiang Ian Intan majalan madandan tangan di pasisi. Ombak Pantai Indrayaniné gadebar-gadebur, kéto masé ombak di tangkah tiangé. Mara jani tiang marasa ngelah nyet tekén Intan ané ibusan ajak tiang mlaib-mlaiban di sisin pasihé, saling juk laut ulung magulungan di duur bias pasihé. 
"Intan," kéto abet tiangé disubané negak di bucun warungé sambilang nginem yeh kuud. "Nguda sing ja uli pidan raga matunangan?" "Nyen ané pelih? Sing ja Beneh yéning nak luh ané ngamaluin." 
"Oh, keto? Sujatiné, dong suba uli pidan Intan demen ajak Beli?" 
"Beh, jeg prajani ge-er!" 
"Ge-er bedik sing ja kenken. Ngomong-ngomong, yén Intan ajak Beli ka Bali kénkén miribne?" 
Intan mandrengan tiang. Sunaran paningalané ngorahang ia marasa bagia. Disubané lulus Ian maan gelar sarjana, cara ané janjiang tiang, Intan ajak tiang bareng mulih ka Bali apang ia nawang I Bapa Ian I mémé. Tusing tawang tiang nyen kaden mapitau jeg makejang timpal-timpalé pada teka mulih disubané tiang neked jumah. Makejang pada angayubagia mapan tiang sida lulus maimbuh "magapgapan" nak luh uli Jawa. Sakewala ada ané kuangan asané. Putu Pertiwi tusing ja ngenah. I Lugra, pisagan tiangé, masé tusing ja nawang nguda dadi Putu Pertiwi dogen tusing teka. "Uli tuni semengan tepukin icang ia nyebeng dogen. Apa kaden ngranang," kéto pasautné dugasé takonin tiang."
