dewasa|Ayu Mas

Suba makelo Ayu Mas ilang. Kija kadén lakuna. Tiang bintit nakonang. Dugasé niki, ada ngortain tiang, Ayu Mas suba ngantén ajak Matan Ai. Ajak Matan Ai?" keto tiang nyekenang. "Dong patuh tekén Déwi Kunti di Mahabratané ané nglekadang Sang Karna? 
Dong patuh cara Men Sigar ané nglekadang i Sigar?" "Tusing." "Apa binané?" Tiang meled nawang. "Ayu Mas ngantenné di nuju peteng. Peteng mara nyak ngantén ajak Matan Ai." Buin tiang nyujutang. "Ngujang peteng ngantén. yén peteng, bulan mara ada. yén lemah, matan ai ada pesan." "Koné yén peteng ngantén ajak Matan Ai apang maan galang." 
Soleh pesan pajalanné Ayu Mas. Tiang baan meledé nawang takonang tiang tongosné Ayu Mas. Sabilang takonin mendep. Apa ya ngranayang sabilang anak takonin mendep. Mirib makejang ngedegin Ayu Mas? Mirib baan pajalanné soleh sangkan makejang ngajohin. 
Tiang inget tekén pitutur reramané eda pesan milu-milu tuung. Nyanan bisa kutung. Tiang majalan ngalih umahné Ayu Mas. Di kaja kangin. Meledé nawang kénkén ya anaké ngantén ajak Matan Ai. Tiang ngintip cara tentara ngintip musuhné. Sabilang peteng tiang mautsaha naanang kiap. Kewala sabilang tiang maakin umahné uli dija kapa saget kiapé nekain. Mirib ngelah sesirep Ayu Mas. Tiang matakon tekén anaké ané ngaku nawang abesik dadua. Tagihin tiang bekel abedik. Boya mantra baangina tiang. Saget tutur. Tutur ané ngranayang eneh keneh tiangé. Mirib maseka ajak Ayu Mas ané tagihin tiang tulungan. Kanti sapin tiang tekén Ayu Mas. Ada kudang tiban kapa. Dugasé niki, saget tiang ngipi. Ngipiang Ayu Mas beling. Tiang tusing makesiab. Anak ngantén sinah beling. Sinah ngelah sentana. yén tusing ngantén lantas beling, sinah ngletehin désa, ngletehin karang paumahan. Patut antenang. yén sing ada ané ngakuin, bisa antenanga ajak keris. Ah, tiang nglantur kenehé ané tuara-tuara.
Selimahang tiang keneh tiangé. Iseng tiang malimang jam. Saget jam roras peteng. Tiang makesiab. Dadi jam kéné ngipiang Ayu Mas. Apa krana ia suba beling? Apa kénkén? Lantas tiang tusing nyidayang pules kanti makruyuk siapé.
Ané inguhin tiang manian sinah tiang lakar seming. Sinah tiang lakar dadi kakedékan. Sinah tiang orahanga cara bukal utawi lelawah demen melali peteng. Kewala dugasé nika tiang mrasa seger dogen. Kanti tengai tusing kiap-kiap. Mirib ban kendel kenehé maan ngipiang Ayu Mas. 
Kendel tiangé tan kadi-kadi. Ayu Mas nyak nekain diastun mantas di ipian. Ané inguhin tiang nyén buin tekénang somah tiangé. Tiang telektekanga. Maan tepukina tiang kedék misi kebing-kebing cunguh tiangé. Munyiné ané tusing antes terima tiang. "Nyén kakenehang? Suba med masomah apa kénkén?" 
Kedék anggon tiang nyautin. Tiang suba nawang sinah tusing guguna yén nyambat ané ngranayang tiang kedék padidian. Tiang pepes pesan cenidraina. Mirib baan taen di Hp tiangé misi poto anak jegeg ngoler. Timpal tiangé ané jail. Suba tawanga somah tiangé cenidra kirimanga poto anak jegeg. Hp tiangé dadi sasaran pantiganga. Tiang tusing gedeg dugasé nika. Tiang sayan ngedekin somah tiangé. Ia ané sayan ngilut-ngilut gedegné. Orahanga tiang tusing ngargain ia dadi anak luh. "Ngujang kedék?" "Hp-né pedalem. Ia tusing pelih dadi benyah buka jani?" "Depang apang benyah, Hp ngaba mrana." "Jatiné apa ané inguhang?" "Ayu Mas adan anaké luh ané di Hp-né?" "Tusing. Ento timpalé jail." "Sing ngugu." "Lamun tusing. Sing maksa." Buin somah tiangé ngedegang. Cara macan nyander kijang. "Man jani kenkenang ngorahin kramané Hp-né suba benyah latig?" 
Somah tiangé mendep dugasé nika. Tiang tawanga liu ngelah timpal uli joh-joh. Mirib mara jenenga inget tekén laksanané. Ia lantas ngidih pelih. Tiang mula tusing bisa ngedegin anak len apabuin somah ané ajak masuka-duka. 
Lantas teka timpal tiangé ngajakin tiang melali. Biasa di désa kija lantas malali tekénang ngalih branangan. Mantas duang seet telung seet. Demen masi tiang ningalin siapé mapadu saling gitik paturu siap. Mablekis tiang dugasé mabalih. Sajan boron mula demen aduna tekén manusané. Tusing nawang pajulukné tohina anggona ngisinin indria. 
Kanti sanja tiang di branangan. Timpal tiangé maan dogen pukangan. Ia dueg makembar. Takonin tiang. "Lakar kujang pukangané?" "Lakar baang Ayu Mas." "Ayu Mas? Dija umahné?" "Biasa enu ditu di kaja kangin." "Ngujang jani Ayu Mas?" "Ngempuang panakné." "Nyidayang ngelah panak. Koné ngantén ajak Matan Ai?" "Ngujang tusing. yén suba macepuk smara-ratihé sinah ngelah sentana." "Lamun keto tiang bareng ka umahné." "Mai!" Tiang énggal-énggal majalan. Timpal tiangé masi énggal-énggal sambilanga nadtad pukangan siapné.
 Macelep timpal tiangé ka umahné. Tiang masi macelep. Mara ampakanga, Ayu Mas dingeh tiang cara anak magending. Kéné gendingne: RatuAgung, wantah eling saking luhur, idepé dabdabang, tegtegang banya manyangkil, ngalih ayu, dasarin baan tiaga. "Beli ajak dadua mai malu! Ngujang ditu majujuk cara anak cenik mabalih layangan tegeh? Dini ajak tiang nungkulang keneh." Tiang tekén timpal tiangé macelep negak di sampingné. Iseng tiang matakon. "Nyén adan anaké cerik ené Ayu?" "Adanin tiang Luh Tiaga." "Melah pesan adan sentanan Luhé." "Man I Matan Ai kija?" "Peteng mara teka. yén lemah, sing bani nekain tiang." "Di petengé dogen nekain?" "Beneh pesan." "Lamun keto, nyanan peteng tiang lakar nekain Ayu." "Tusing lakar tepuk somah tiangé. Ia nekain tiang nuju Purnama-Tilem, Kajeng Kliwon, Tumpek, Budha Kliwon, Budha Wagé. Rerahinan mara nyak nekain." Buin tiang tusing bisa makeneh. Jemak tiang kalénder ané magantung di tembokné. "Buin telun, Kajeng Kliwon Nyitan," tiang ngrimik di keneh. Lantas tiang nagih mulih. 
Buin telunné tiang kema. Uli selidan ngantiang apang nyak énggal peteng. Majalan tiang. Tusing bareng timpal tiangé. Apang padidian tiang nepukin kénkén anaké ngantén ajak Matan Ai nuju peteng. Tiang énggal-énggal majalan ka umahné. Neked di malun umahné dugasné itelun, tepukin tiang umahné suba tusing enu buin. Gigis gedeg keneh tiangé. Mrasa tekén awak uluk-uluka. Kewala gendingané ento tetep dingeh tiang. "Mirib tusing dadi pabalih patemon Ayu Masé ajak Matan Ai?" keto tiang matakon di keneh. Mara matindakan tiang lakar mulih. Saget somah tiangé nengéng nututin pajalan tiangé. "Ngalih Ayu Mas?" "Aa." "Ayu Mas suba magedi. Ia suba rarud. Eda buin ngenehang Ayu Mas. Tiang jani kenehang. Anak luh suba masomah kenehang. Ento tusing beneh. Mai mulih!" Tiang paida kénkén cara sodagar sampi maid jagiranné. 

 

