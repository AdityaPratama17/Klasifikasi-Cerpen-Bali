anak|Tampak Siring

Sakadi nyawané ngababin, paseliab para wartawan Belandané ngungsi pancoran ring jaba Pura Tirtha Empulé, saha motrék anak kayéh miwah masiram. Dawag punika wawuné pisan Ratu Juliana saking Kerajaan Belanda saha pangiringnyané rauh ka istana Tampaksiring, sajeroning masasanjan ring Indonésia. Gumanti kasumbung Istana Tampaksiring punika dados pakoleman tamiu agung sané rauh ka Bali.
Wénten asiki sané palas saking kumpulannyané. Itepipun medasin togog-togog kalih barang-barang kesenian lianan sané padampiak majajar-jajar ring jaba Pura Tirtha Empul punika. Rauh ring ajeng kios paderbénnyané Ni Luh Rai punika majanggelen tumili mapitakén.
"Tabé Nona, apa boleh saya tanya sesuatu?"
"Boleh Tuan, silahkan," saur banban Ni Luh Rai.
"Terima kasih, apa arti patung ini? Cerita apa?" Sinambi ipun ngambil togog tulang pakaryan Tampaksiring ugi.
"Arjuna bertapa, Tuan," saur Ni Luh Rai sada gugup.
"Ooo ya, ya, Arjuna Wiwaha. Arjuna bertapa di Gunung Indrakila, digoda tuju bidadari. Ia menang melawan godaan, tapi manusia suka nyerah sama godaan." Asapunika tamiu punika nutura ndéwék, sakadi anaké masatua. Cacep pisan tamiu punika ngraos Indonésia. Tabuhnyané caluh, sakéwanten kadi wus kacunguh akedik, sakadi lumrah tetabuhan wangsa-wangsa Éropané lianan. Ni Luh Rai angob santukan nembé ngarepin tamiu kadi punika.
Ngawit punika, nyaberan Van Steffen, asapunika wastan tamiuné punika, wénten kéwanten ring kios Ni Luh Rainé. Yéning Van Steffen sedek sareng ring timpal-timpalnyané, ipun sané dados juru basa, santukan ipun naen kursus basa Indonésia ring mahasiswa Indonesia sané wénten ring Negeri Belanda. Samaliha ipun oneng mamaca buku-buku indik Indonésia, miwah satua-satua pawayangan.
Jagaté kantun semeng tur dingin. Sang Hyang Surya durung medal saking pakoleman. Nanging ring wetan ambarané sampun asemu abang. Warung kalih kios-kios sané wénten ring jaba Pura Tirtha Empul puniki kantun matutup. Wénten asiki mabuka kios ipun Ni Luh Rai kéwanten. Ni Luh Rai sedek nyapu mabersih-bersih. Saking alit kuma lenjeng ipun sampun melajah madolan togog, nanging tan naen ipun matanja kadi dagang-dagané lianan. Manut manah ipun Ni Luh Rai, yening barangé tanjaang, sinah kasengguh barang tan becik. Napimalih yén suksukang, janten kapitaen barang tan paaji. Yéning wantah barang becik, yadiastu ring dija ugi kagenahang sinah karuruh olih sang maperih. Sapunika manahnyané Ni Luh Rai. Naen ipun ngeling sengi-sengi, manggihin turis pedih mamisuh, tur ngraos ngambung ngorahang Bali biadab, santukan turis punika kasuksukin togog ngantos limannyané matatu, olih dagang-dagangé matanja sané kadondonan harga dolar, nanging tan angetung hargan gumi.
"Selamat pagi Nona Rai!"
"Oh, selamat pagi Tuan Steffen." Ni Luh Rai sané saking i tuni itep ngelapin togog, kandugi tengkejut santukan tan tahen ring sapangrauhnyané, Van Steffen semeng pisan bina ring dibi puané.
"Ke mana tuan sepagi ini?" Ngangsehang Ni Luh Rai matakén kaanggén ngicalang kabilbilnyané, santukan angob ngantenang Van Steffen ganteng mapayas ageng. Duk punika Van Steffen nganggé stélan jas putih bersih, nganggé dasi kupu-kupu pelung dongker. Jenar pakantenané Van Steffen semeng punika. Gumanti Van Steffen makanten bagusan yén saihang ring timpal-timpalnyané. Pangadeg ipun nyepek nyempaka, nénten landing agul-agul kadi timpalnyané lianan. Paningalan kalih boknyané selem, nanging timpal-timpal ipuné mapaningalan pelung mabok jagung.
"Pagi ini, saya mau ikut Sri Ratu ke Basuki,…, eh, ke Besakih." Van Steffen nguntul kimud santukan iwang antuka nyambat Besakih. Ni Luh Rai uning indik, tumuli ngedékang.
"Ratu Juliana ka Pura Besakih?"
"Betul, Nona Rai."
"Oh, bagus sekali. Selamat jalan Tuan Steffen. Pura Besakih sangat indahnya, Tuan."
"Banyak terima kasih, en Nona Rai mau oleh-oleh apa?" Ni Luh Rai tangkejut miragi pitakén Van Steffen asapunika.
"Ah, tidak usah, Tuan!"
"Bukan, tidak begitu Nona Rai. Saya sangat gembira bila Nona Rai suka menerima sesuatu dari saya," saur Van Steffen sada kenyem tur angut-angut.
"Teeeng!" Panalikané masuara ring Asrama Polisi Tampaksiring, Van Steffen ningalin arlojinnyané. Pukul tengah pitu.
"Permisi Nona Rai, dag, daaag." Van Steffen matingal tumuli ngunggahang tangan, tur maanggutan.
"Selamat jalan, Tuan." Luh Rai ngwales ngunggahang tangan saha kenyem manis. Van Steffen mamargi éncol gagelisan, ngungsi komplék istana genah rombongan pangiring Ratu Julianané makumpul. Durung apanimpug ipun mamargi, gelis ipun matulak tur makaukan.
"Lo, Nona Rai, tolong saya punya tustél."
Ni Luh Rai dahat kagiat, tumuli gelis ngrereh-rerehin tur kapanggih pamotrékan punika ring tetumpukan bodag genah togogé. Gagelisan Ni Luh Rai nugtug ipun Van Steffen. Saking gagésoannyané, kandugi Ni Luh Rai nyerod nyalémpoh. Pusungannyané embud, boknyané magambahan selem maembotan belayag, mapaid rauh sorin silit. Wastrannyané nyangsot munggah ngasab entud, kanten betekan batisnyané putih gading, ngawé sumrah rah sané ngantenang. Van Steffen gelis nyayut ngambil lengen ipun Ni Luh Rai. Ni Luh Rai kenyem kimud, kanten sujénnyané ring PIPI kiwa, maweweh manis kakantenang. Wastrannyané tumuli gelis katedunang, sinambi ngondéang rambut ngawé raras. Katah para tarunané mabudi ring Ni Luh Rai, santukan sing solahang ipun nudut kayun, nanging sami kimud manyewaka, santukan Ni Luh Rai dahat seleb makta raga. Taler Van Steffen angob ngantenang kaayon rupan ipun Ni Luh Rai.
Sapamargin Van Steffen lan timpal-timpalnyané ngiring Ratu Juliana ka Besakih, Van Steffen nénten katah raos. Ring paningalannyané setata marawat matra rupan ipun Ni Luh Rai. Timpal-timpalnyané sami ngedékin ipun Van Steffen. Wénten sané ngorahang bongol, wénten lian ngorahang Van Steffen bega.
Sampun lintang dauh lima, jagaté panes tan sinipi. Ring ambarané tan wénten makanten ambu angan akidik. Van Steffen bah nungkayak ring dipan kamarnyané. Ngawit wau rauh saking Besakih ipun masaré, nanging tan dados sirep. Timpal-timpal ipuné sami pada ngerok engkis-engkis, wénten malih sané geroh-geroh kadi céléngé kagorok. Lianan malih wénten sané ipit kadi buduhé tundik. Nanging Van Steffen kedat makijapan, rarambangannyané nrawang sawang. Angob ipun ngamanahin kawibawan Pura Besakih punika. Punika malih ri kalaning mukanten janten gunung Agungé mabejug ageng aluhur ring pungkura pura, maweweh madurgamannyané.
Tan dumadé Van Steffen bangun saking pasaréannyané, tur gelis mapanganggé, tumuli nedunang saha makta bungkusan. Sué ipun kipak-kipek ring arep kiosnyané Ni Luh Rai. Nanging matutup, suwung mangmung. Van Steffen kabilbil bingung kacacungan. Raris ngucung-ucung ipun ngungsi ka pancorané. Daweg punika sedek suwung sepi kadi jampi. Tan wénten anak kayeh wiadin masiram. Van Steffen nampekin pancorané, tumuli toyané kaketis-ketisang, sakadi alit-alit pangangoné makocél-kocélan. Saking i rika ipun medasin kelebutan Tirtha Empulé ring jeroan. Kanten kadi pajeng mabejug manak gumanak. Duk punika éling ipun ring piteket dané Jero Mangku, yéning manut ucap lontar Usana Bali, kelebutan Tirtha Empul punika gumanti pakarya Ida Batara Indra daweg mayuda arep ring Prabu Mayanadanawa. Sang Mayadanawa kaon ring payudan, rahnyané membah dados toya Tukad Patanu, muah layonnyané dados taulan ring pangkung Patas. Asapunika tutur dané Jero Mangku, keni karesepang pisan olih ipun Van Steffen.
