dewasa|Pabesen

Bapan tiangé mabesen mangda setata waspada ring marginé. Yadiastun, margi punika anyar, nyalang, linggah, mangda tetep reké nué rasa waspada. Tiang tuturina, "Nyoman, liu anaké labuh di elahé." Daweg punika tiang nénten ngresepang. Santukan yan wilangin tiang, marginé sané elah dangan jagi kalintangin. Nénten malih pikobet jagi belak-belok ngrereh selah sané dangsahan.
"Awak magaé di jalanné adana. Melahang pesan ngitungin jalan. Jalan ento magenepan pesan. Ada ané beneng. Ada ané ngenahné beneng kewala misi bengkok. Ada ané mula bengkok tusing ada benengné." Ané encen lakar liwatin patut kenehang. Apang tusing sanget leleh di pajalan. Kapah-kapah mareren masi. Apang maan majadengan. Anggon nguadang bangkiangé." 
Tiang kenyem-kenyem manten miragiang pabesen bapan tiangé. Minab asapunika dados anak tua. Tulenga pisan ring anak alit. Kocap yan nénten saking alit sering polih besenina kantos tua jagi meweh jagi katlemekin. Bapan tiangé setata nganggén pernah misan tiangé dadosanga imba. 
"To, tingalin misan Nyomané apa tusing dadi jani. Ipidan anak tusing dadi tuturina. Sabilang bapanné nuturin anggona boreh dogen. Suud kéto, buin mabikas tusing beneh." Misan tiangé naen katangkep olih polisi. Ipun ketara ngrusak somah timpal. Aget gelisan kaselametang olih pacalang banjar tiangé. Yan nénten minab urip ipunné nénten kantun. Sira raris demen somah usak anak Han? Polih tegteg abosbos, usan punika malih ngarya kobet ring banjar. Reraman tiangé kantos med nunas pangampura. 
"Eda pesan nurasin bikas ané tuara-tuara." 
"Bapa eda sumangsaya teken tiang. Tiang bisa nongosang awak." 
"Yadiastun kéto, Man. Inget bapa masentana adana. Tuah bapa ané antes nuturin apang eda anak lenan malunan nuturin. Pilih-pilihin ngalih timpal. Eda ejoh-ejoh malali." 
Tiang mamanah mablekis ring déwék. Bapan tiangé sayan-sayan ngwatesin déwék tiangé. Tiang eling. Bapan tiangé dawegné truna nénten naen jumah reké. Pekak tiangé naen ngrereh ring genah anaké maceki. Naen tigang rahina nénten budal-budal. Ring genah anaké maceki, manjus kantos nunas ajengan irika. Jatiné nénten nunas, natir ring sampuné usan. 
Sesepelan pekak tiangé sami uningina genahné, Genahanga ring beten galengé sané pinih dangana antuka manggihin. Ring apit-apité, kantos ngenahang jinah ring bongkol sendi paonné taler uningina. Miyat-miyut dados bebotoh. Pekak tiangé naen nundung bapan tiangé. Yukti reké magedi, kantos kalih rahina. Sané paling pekak tiangé, santukan nué sentana bapan tiangé manten. Sira raris sané jagi nglanturang ayah-ayahé ring banjar, ring pakraman? 
Mawit saking nglekadang tiang reké magentos bapan tiangé, Nué rasa jerih, tiang jagi nurasin paripolah bapan tiangé. Saking alit, polih manten pabesen. Wantah jagi medal mangda morahan. Wantah nénten, tiang baosanga sentana sané purun ring rerama, Naen tiang magedi santukan med pisan jumah. Sanunggil wengi bapan tiangé ngamé-ngamé. Tiang budal, Pramangkin bapan tiangé seger. 
"Nyoman eda ejoh-ejoh malali. Bapa jejeh pesan. Bapa tusing bani buka ané suba-suba. Bélin-Bélin Nyomané demen malali apa bakatanga. Mulih-mulihan mulisah. Nyakitang basang. Sinah ada ané nyetik?" 
"Bapa, Bélin-Bélin tiangé lebihan pengkung. Dedemenané tusing dadi kuangin. Ia nyetik awakné padidi. Demen nginem arak buina misi spritus. Dija ada benehné? Ento racun gaenan padidi. Tusing ada anak lén ané nyetik. Eda enggalan melihang anak len. Iraga jatiné ané pelih." 
Bapan tiangé bengong wau tiang mabaos sapunika. Minab eling dumun sering pisan ngiwangang anak Han jatiné ragané sané iwang. Wau telas sami padruean pekak tiangé, anak sané sarenga maceki iwanganga. Jatiné manahé demen sané negul. 
"Tusing rugi bapa ngelah Nyoman." 
"Tiang masi tusing nyesel ngelah Bapa nelahang padaiean. Lakar ngujang nyesel suba telah. Jani kawitin buin. Pa, tiang lakar magaé di restoran." 
"Di restoran?" 
"Beneh pesan, Pa. Tiang mendep-mendep nglamar gegaen. Buina apang tusing rugi Bapa nyekolahang tiang yadiastun mara neked SMA. Tiang suba lega pesan. Baang tiang magaé, Pa." 
Bapan tiangé nénten nyaurin. Minab ngwilangin sané jagi panggihin tiang. "Bapa eda jejeh. Tiang lakar tetep inget pabesen bapané apang melah-melah. Di elahé bisa labuh, Pabesen bapané ento gisin tiang." 
"Lamun kéto. Lautang! Apa buin magaé di restoran. Ngayahin toris tusing dadi cara ngayahin bapa. Nyoman anak bayaha." 
Tiang makarya ring restoran. K,atah pisan tamu-tamu saking duranagara ngrauhin restoran genah tiangé makarya. Tiang mautsaha malajah mabasa Inggris. Akeh turis-turisé sané demen sareng tiang. Sané pinih soléha wénten turis ngangkenang déwék ipunné demen sareng tiang. Catrin wastané, saking Australia. Ipun jegeg. Ipun madrué. Tiang mmasa ring déwék nénten madué punapa-punapi. Kemad manahé jagi ngambil ipun. Sakéwanten , ipun nyatiang déwék gumanti demen. Ajak tiang ipun ka désa. Bapan tiangé kitak-kituk. 
"Man, yen dadi eda nyuang toris. Bapa lakar kéweh manian." 
"Kéweh kénkén?" 
"Sinah tusing bisa nyemak gegaen buka di Bali. Kené liu gegaené. Yen sing tuutang manian kéweh di matiné. Ané lekad di Bali dogen kéweh ngalih tongos ngengsubang mayitné. Apa buin ané kapah-kapah makrama désa. 
"Yadiastun ada buka kéto, Pa. Tiang lakar tetep mayah peturunan di banjar. Apa buin di désa. Désané mula iraga ané ngrunguang. Mirib kapah rungu teken désa palekadané, disubané dadi mayit mara inget? Tiang tusing buka kéto. Diperluné dogen inget makrama désa. Bapa eda sanget kéweh. Yen makejang bakat kenehang, sinah iraga lakar tetep buka kené, Idupé patut isinin ané melah. Baang tiang nyuang I Catrin." 
"Lamun tusing dadi palasang lautang." Tiang ngantén. Akeh sawitran I Catriné ngrauhin. Sami nyantenang demen ring budaya Baliné. 
Tiang mendep manten. Usan tiang masayut, malih pitung rahinané mangda tiang nyarengin I Catrin ka Australia. Tiang nyak manten. 
"Man, melahang ditu. Bapa tusing bisa mekelin apa. Tuah pabesen dogen. Di gumin anaké tusing dadi iengit magaé. Nyoman kemo gumantiné magaé. Tusing malali."
"Nah Pa." Tiang ka Australia. I Catrin sayan demen malajahin budaya Bali. Ipun ngrereh kawemhan ring interneté. Tiang rumasa kaonanga. Erang, jengah, nyesel ring déwék nénten pati rungu ring budaya Bali. I Catrin meled pisan uning ring indik bebantenan. Tiang sané meweh. Tiang nénten uning punapa-punapi. 
Wénten sampun tigang warsa tiang makarya ring Australi. Irika taler tiang makarya ring restoran. Sami kulawargané becik sareng tiang. Ring nuené tiang galah, selanang tiang mapitulung sareng kulawargané I Catriné. 
Liburan musim dinginné rauh. Tiang ajakina ka Bali. Janten pisan tiang nyak. Tiang meled pisan uning ring désan utawi ring banjar tiangé, Bapan tiangé kendel pisan wau tiang teka. Sami ngarsaang gapgapan. Aturang tiang nénten dados akeh makta gapgapan santukan sami matimbang. Wénten jail, "Sinah Nyoman liu ngaba dolar?" Tiang kenyem manten. 
"Man suba ingetang pabesan bapané?" 
"Suba pesan. Yen sing inget sinah tiang tusing mulih buka jani." Bapan tiangé kedek. 
"Mula sentanan Bapa." Benjangné, I Catrin ngajakin tiang tangkil ring Pranda Gdené. Takenin tiang, 
"Apa lakar tunas di gria?" Ipun nyantenang jagi malajah ngarya banten. Tiang rumasa ring déwék nambet. Ajak tiang ipun ka gria. Rauh ring gria, Pranda Gdé seneng pisan. "Pranda Gdé ampurayang, Puniki I Catrin meled ipun malajah ngarya banten." Pranda Gdé ica. 
"Dadi soléh pesan. Yen alihang, Nyoman ané seleg malajah ngaé banten." 
"Titiang kantun ngwilangin isin paon Ratu." 
"Man I Catrin dadi meled pesan kenehné?"  
"Punika nénten uningin titiang, Ratu." 
"Lamun kéto, depang I Catrin dini." 
"Inggih Ratu." 
Sayan cacep pisan I Catrin ngarya banten. Tiang kantos arang polih malali. Sanunggil ajakin tiang malali nénten nyak. Kadaut pisan ring bebantenan. Kantos sapuniki tiang mamanah. "I Catrin ené kulitné dogen bulé sakewala kenehné cara anak Bali. I déwék lekad di Bali kewala kenehé tusing seken. Sing nyen I Catrin pelih tongosné lekad?" Tiang ngrimik ring manah. 
Katah sampun sané uningina olih I Catrin indik bebantenan. Ipun ngajakin tiang tangkil ka sanunggil pura sané wénten ring Bah. Mawit sakmg Pura kawitan tiangé, Pura Panataran. Punapi malih ring Pura Besakih kantos Pura ring pinggiring segara Bali. Daweg rauh ring Pura pinggiring segara, ipun makisi-kisi sareng tiang. "Manian ajaka ngaé museum banten di Australia." Tiang nénten nyaurin. Gelut tiang déwék ipunné. Anggén nyaruang lek manah tiangé santukan ring Bali durung wénten museum banten. 
