remaja|Luh Tirtha

Luh Tirtha sabilang Purnama, sabilang Tilem mautsaha apang maan malukat. Dija ja ada tongos tirtha utawi tongos malukat, pastika suba ia lakar kema. Di Karangasem dingeha ada tongos malukat, ia kemo. Di Klungkung, ka pasih Klotoké, ia malukat. Ka Gianyar, ka Titha Empul, ia malukat, ka Bangli, ka pancoran Sudamala, ia malukat. Tambis-tambis ilehina gumi Baliné, tongos iane
malukat. Ia taén dingeh mamunyi kene: 
"Satonden matktha ka India, di Bali malu pragatang. yén suba sinah baan di Bali, mara ka India apang ada anggon bekel di keneh. Ditu lakar nyubakti ring Bhathari Gangga. Ané jejehin, lantas ada nakonin, uli dija?" 
"Uli Bali." 
"Man suba maan matktha di Bali? Saget suba ka India." Munyiné ané buka kéto jejehina tekén Luh Tirtha. 
Ento ngranayang ia ngilehin gumi Baliné matktha, nunas panglukatan malan keneh. Kelebutan-kelebutanné ngamedalang toya ening apti-aptianga. 
"Dumogi kaswecanan idewek rasa ening. Suba uli makelo tusing inget tekén Tirtha, tekening danu. Pinih tusing maan negtegang keneh, inget tekén paswecan Ida Bhathara-Bhathari ané malingga di Bali ngicenin amertha tekén gumi Baliné, malarapan baan ngaturang pangubakti. Tirtha Baliné apang tetep mumbul di gumi Baliné. Tirtha muncar, telaga madu, sinah tis gumi Baliné." 
Sabilang tangkil, ia tetep ngaba pajati. Nyatiang kenehné ring Ida Sesuhunan ané malingga di patirthanné. "Liang kenehé yén suba maan mersihin awakné baan tirtha ané ada di Bali. Tirtha ané kasuciang. Sinah Tirtha suci ngilehin kenehé lakar tepuk," kéto ia ngrenggeng sambilanga metek-metekin punyan-punyan kayuné di sisin pancuranné. Ia ngitung pancuranné ané ada di patkthanné. Ada papitu. "Ené mirib ané madan sapta Tirtha." Buin ia, ngitung ané lenan, ada lelima. "Ené mirib ané madan pancaka Tirtha." Ané sanget kenehanga gati tekén Luh Tirtha, punyan-punyan kayuné suba sayan ilang renesné. "Sinah lakar nyenikang dogen tirthané mumbul di gumi Baliné, yén kakené dogen. Madak apang tusing kanti nyat, mumbulé ené. yén kanti kéto, sinah manian lakar paling ngalih tongos masucian." 
Ia inget awakné masi pelih. Apa pelihné? Jumahné di kota, Mémé-bapané ngaé sumur bor. Kendel dugasé mara-mara ngelah semer. Tusing sanget paling tekén yéh krana tetep ada buina tusing kena denda uli PDAM yén sepanan mayah yeh. sakéwala, ia ngrasaang sayan panes dadiné. taén matungkas ia ajak bapané. 
"Pa, sing dadi PDAM dogen ngitungang yehé?" 
"Peh Luh. Suba tawang yéh PDAM-é pepes nyat tekén ngecorné." 
"Bak utawi jeding anggon nyekeh yéh kenken Pa?" "Liu tutur nyainé. Kemo ané lenan buin itungin." Luh Tirtha tusing buin bani nungkasin bapanné krana lek di subané kelih lantas matungkas ajak Mémé-bapa. Ipidan, Mémé-bapané ngupapka, meting-meting kanti kelih buka iani. Ia nuutang kenken suba munyin bapanné. sakéwala, rasa pelihné sanget gati. Pajalan ngalih tongos ening anggona nglimurang kenehné. 
"Waraspati ené lakar Purnama Kapitu. Purnama ngepitang tuhu, lakar tangkil ka Pura sina kaswecanan ditu. yén sing pelih ditu ada patkthan Ida Bhathara, lakar tunasin panglukatan apang ada anggon nglukat keneh ideweké." 
Semengan suba, Luh Tirtha meli busung lakar anggona ngaé canang sekar tekén pajati. Ia meli nyuh, meli taluh bebek, meli tingkih saluk sarana ané lakar manggo di daksinané. Daksina pinaka linggih Ida Sanghyang Widhi, sakancan amerthané ada ditu. Mémé bapané tusing pati rungu krana suba tawanga geginan Luh Tirthané buka kéto. Sabilang Purnama-Tilem nangkil ngalih tirtha kanti pragat bantené ané lakar aturanga. 
Ia nyaluk baju brokat putih malengen lantang. Ia tusing nyak nganggo brokat malengen a tugel, rasaanga buka tusing mabaju. Lek atiné, yén ka pura mabaju buka kéto. Nyen lekina? Tusing len, tuah Ida Bhathara-Bhathari. Buina lakar ngujang ka Pura buka anak ngedengang kulit. Kulit ané utama tuah keneh ané melah, ané ening malakar baan pajalan ané melah. Mabaju sinalih tunggil pajalan ané melah. 
Marerod tepukina ané lakar nunas panglukatan. Ia bengong dugasé nika. "Yen makejang inget malukat, sinah inget masi ngupapka yéh utawi Tirtha ané mumbul uli pratiwiné. yén ajak makejang tis kenehné baan Tirtha panglukatané, sinah lakar kapahan tepukin anak matungkas. Madak idewek maan kritis-kritisan amertha medal uli ibu pratiwiné. 
"Lugra Ratu Sanghyang Ibu Pratiwi. Titiang nglungsur tirtha ring linggih Ratu. Tunggil rahina titiang nunas amertha. Sakewanten, tiang lali ngaturang bakti ring singgih Ratu ngupapka daging pratiwiné. Janten tidang jadma kalingkung nista. Ampurang ritiang i katunan Ratu." 
Uli pancuran kangin kanti pancuran kauh, ia malukat. Kenehné marasa tis. Bumbunané mrasa ingan. Suud malukat buin ia ngaturang suksma. "Ratu titiang nenten surud-surud nunas ring singgih Ratu. Sakewanten, baktin titiang nenten wenten punapa-punapi. Ampurayang titiang Ratu." 
Bon dupa miik ngalub nyluksuk di kenehné Luh Tirtha. Ia mapawasan. Tepukina ada anak majalan sawat-sawat. Ia nelektekang anaké tua ento. Ulap-ulapina Luh Tirtha. Ia nyagjag. 
"Ampura, sapasira niki? Mangda titiang nenten iwang atur." 
"Mémé ané ngelah tirthané ené. Mémé demen, cening suba malukat baan tirtha pangentas." 
"Suksma pisan Ratu. Ampura banget katambetan titiang." 
"Suba tawang isin keneh Luh-é. Jani, ajaka tangkil buin." 
"Ring dija Ratu?" "Ditu di Tirtha Pingit. Ditu tongos melah. Tongos tirtha ngulangenin. Madak apang cening sayan demen ditu." 
"Wantah sapunika, titiang saking Ratu." 
Luh Tirtha ngiringang ka Tirtha Pingit. Buka adané tongos tirthané totonan anak pingit saja. Tusing ada anak ané nyidaang nyelepin, yén tusing mula pajalan karma, tusing lakar sida macepuk tekén tirthané totonan. Serbi gati. Punyan kayuné renes. Sakancan bungané ada mentik melah. Miik kesiuhan bungané, miik bungan jepunné ané mentik di samping Tirtha Pingité. Tepukina ada punyan tunjung mabunga manca warna, putih, barak, kuning, selem utawi tunjung sudhamala. Ia meled ngepuk tunjungé totonan. sakéwala, mara lakar majalan tombaanga. 
"Cening, eda ngepuk tunjungé totonan, cening apang bersih malu mara dadi ngepuk ento. Tusing sabilang bunga dadi kepuk apabuin tusing baan najuk." 
"Ampura titiang, Ratu. Kabanda antuk demen titiangé ngawinang." 
"Ento suba. Demené ngiket, raga tusing inget tekén awak. Sangkan melahang ngaba keneh." 
Kanti tambis surup bulanné, Luh Tirtha enu kalangen tekén Tkha Pingité ento. Sawat-sawat dingeha munyin kedisé nguci saling sautin. Ia makita mawali mulih. sakéwala, tusing nyidaang bangun buin. Tepukina Mémé bapané ngeling masengilan. Ia matakon-takon di keneh, "Ngujang dadi i Mémé ajak i bapa ngeling buka kéto. Ia meled matakon tekén reramané sakéwala bibihné alah caket. 
