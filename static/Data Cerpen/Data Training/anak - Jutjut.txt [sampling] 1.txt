anak|Jutjut

Dugase maang conto tiang orahina teken i pekak, nyemak lidi ane siteng tur dawa. Suude ngalusin aji pangutik i pekak ngajak tiang k bongkol punyan biu sabane. Kanti teked ditu, i pekak tusing ngorahang apa ane lakar gaena. Teked di bongkol biu sabane, i pekak mitbitin pahpah gedebonge ane nu neket di punyane. Mibit aji kukune. Suud mibit, pesu cara benang laut kakedeng. Masruet teked ka bongkol maan amun benange. Sebitanr ento laut kepecek uli lima kebotne, tanggune kakedeng uli limane kenawan. Suude maaudan, alus pesan sebitane ane cara benang ento. Maan sebitan ane cara benang ento, i pekak majalan mulih tiang nutug. 
Teked di angguane, i pekak negak laut ngorahang "gisi tanggun sampate cara ene. Deketang sebitan gedebonge ane cara benang ene. Laut lengkungang duur muncuk sampate. Lengkungane ene tusing dadi cerik, tusing masi dadi bas gede. Gae sikut angemetan kacinge macelep. Tanggune laut anggo ngibed lengkungane ento ka sampate. Sambila nutur, sambila magarapan. Dadine suud i pekak nutur, pragat ane gaena. Suud ngae, tiang orahina nolih. Yen suba karesep baan tiang, orahina tiang maanggutan. Suude tiang maanggutan i pekak nyelekang jutjut ane gaena ento di bedeg angguane. Yen suba macelek ditu, tusing dadi tiang nyemak. Yen tolih dadi, yen jemak da pesan. Keto i pekak matuinget. Suud orahina keto, tiang maanggutan yadiastun tusing ja orahina cara dugase suud nolih jutjut ane mara gaena. 
Di bedeg anguane liu pesan pagaene i pekak. Ada jaluhjuh ane misi engket nangka. Engket ane suba katos tur bubukan. Ada masi camok. Keranjang cenik ane anggo nakep bungut sampine di katujune anggo nenggala apang tusing magae sambila ngamah padang. Ada masi keris aji kayu. Keris kayune ento maluk sia. Kayu ane anggona lakar kayu lakukun. Lenan teken ento ada masi latih aji tali tasi. Latihne ento mapejang di samping tulup ajak mimisne, ane mategul di bedege. Betene ento. Di bale ane neket sig bedege tongosne negul ajak nyelekang, ada tingklik, kendang aji lembongan celeng, ada masi kulkul ane mapinda matendas dongkang. Disamping kulkule ento ada suling ajk semprong. Makejang ento mapejang ditu suude ngajahin cucun-cucune ngae.
Nyen tusing dadi nyemak yen suba mapejang ditu. Tolih laut tuutang carane ngae. Amun tusing bisa dadi takonang. Keto i pekak buin negesang. Yen tusing ketoang cacepan ilang. Yen suba ilang tusing ada nyidaang nempo. Yen ada buin nakonang carane ngae koh ngajahin. Keto i pekak nyautin i dadong dugase i dadong ngorahang makejang ane pejanga di angguane ento ngalikadin tur tusing melah katingalin. Satondene ka tukade, pengaang nyuh matunu. Nyuhe matunu enggal pesan adeka teken udange. 
Yen suba adeka, jeg pesu udange ngamah nyuhe ento. Yen suba pasambriang udange pesu, pilihin udange ane gede-gede. Da milihin ane sedek ngaba taluh. Pilihin ane gede nanging sing ja ngaba taluh. Yen suba tepuk, sangket matane aji jutjut. I pekak ngorahin carane nganggo jutjut ane suba bisa gaen tiang. Yen nyidaang maan udang lalima, tusing ja pegat, ento jutjut melah. Buina, yen nyidaang maan udang limolas ategakan, maarti cager dewek bisa malajah. Sayan- sayan makita tiang nyobakin jutjut ane suba bisa gaen tiang. Inget teken udang ane taen bakatanga teken i bapa di tukade, matanne liwat ngonjol ka sisi, rasaang tiang aluh pesan nyangket matane aji jutjut. Yen liu ada udang, da ja limolas nang seket nyidaang rasane nyangket tur makatang udang ategakan nang ajam. Inget teken pabesen jutjute bisa pegat, lalima tiang ngae jutjut. Yen pegat besik, nu ada anggo. Keto paitungane. 
Buina tusing ja ngajakin nyen-nyen, tiang ngorahang lakar ka tukade beten pura desane teken i meme. Suude i meme masaut "nah, da makatengai". Tiang jag malaib. Sambil ngaba nyuh tunu ajak jutjut. Tiang milihin tongos ane liu batunne tur liu misi ulungan don kayu ane suba bwra. Sinah ditu liu ada udang. Mara akeprosan tiang nyimbuhang nyuh tunu, seketan ada udang pesu. Ada masi yuyu ane milu. Di subane nepukin udang gede tur tusing misi taluh jutjut tiang. Disubane nyutjut mara tawang nyutjut udang keweh gati. Di kenkene jutjute jeg cikup tusing nyak macelep ka matan udange. Di kenkene suud macelep ka matane, mare kedeng jag maceplis laut leb. Suba makire a jam tiang di tukade tusing maan usang nang aukud. Apang tusing tengaian, ngenggalang tiang mulih sambilang ngarengkeng "tusing orahanga teken i pekak sukeh ngalih udang ngango jutjut".

