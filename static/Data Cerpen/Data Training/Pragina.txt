remaja|Pragina

I bapa ipidan ngelah gaginan madagang. Sajawaning ngadep kain, ia masé ngelah dagangan marupa panganggo ané suba pragat buka keméja, piyama, celana melayu muwah ané len-lenan. la ngelah tukang jait abesik ané ngayahin nuju ada anak makeneh nyait baju atawa jaler. Tiang enu cenik dugas ento, mara kelas lima so. Tiang demen matimpal ajak Beli Darta, kéto adan tukang jaité ané ajaka tekén I Bapa. la banyol pesan Ian demen ngambar. 
Unduk ngambar ia ngaku melajah tekén I Bapa. Pisagané peturu dagang masé ngangkenin yéning I Bapa duweg ngambar. Nu inget tiang kénkén pisagané pada teka nuju soré, soang-soang ngaba kertas karton alembar. Makejang pada ngidih tulung apang I Bapa ngaenang gambar. Dugas ento anaké pada saat maparté. Partené liu, kewala tiang tusing inget apa dogen adané. ané enu ingetang tiang, I Bapa marengin parté masimbul tendas sampi makurung baan segitiga. Gambar simbul partené ento ané aptianga tekén pisagané, apang ada pasanga di malun tokoné soang-soang. 
Demen tiang ningalin I Bapa ngayahin pisagané. Ajak timpal-timpalé tiang bareng magrunyung maekin I Bapa ané sedek ngambar matatakan papan mesin jait. Tuah nganggon pulpen akatih, liu I Bapa nyidang mragatang gambar. Petengné, di selagan galah melajah, tiang nulad I Bapa. Tiang ngambar simbul parté di kulit buku tulis tiangé. Buin maniné, tiang ajuma tekén I Bapa nuju tiang ngedengang gambaré. 
"Luung né.' Putu mula pantes dadi pianak Bapa." Kenyemné nyiriang ia marasa bangga. 
"Kewala da buin ngam¬bar kakené, né urusan nak kelih-kelih." Ané tawang tiang, sajawaning bisa ngambar I Bapa masé duweg ngawi geguritan.
 Sakewala ané paling ngaé anaké angob tusing lenan tekén kaduwegané ngigel topeng. Né suba ané ngranang adan I Bapa kasub kanti ka desa-desa ané joh. Pak Topeng, kéto pamuputné I Bapa maan adan anyar. I mémé nuturang, suba uli makelo I Bapa demen maigel-igelan. Uli enu teruna. Koné, igel-igelan ané ngabesikang I Bapa Ian I mémé.Tusing ja orahanga kenken, ipidan Ian dija matemu. Nanging I mémé ngingetin, igel-igelan tusing ja nyandang tohin anggon gaginan awanan tusing lakar nekaang pipis liu. Ento awanan I Bapa laut makisid kema-mai ngalih pangupajiwa, kewala ia tusing taén keles ajak topeng-topengné.
Topeng Pajegan, ento ané telebanga tekén I Bapa, balih-balihan ané liu nganggon tapel nanging praginané tuah abesik yadian lalampahané nyaritaang anak liu. Lenan tekén I Bapa ada masé pisagané ané dadi pragma topeng pajegan. Gusti Regig wastané, sakewala dané tusing kasub cara I Bapa. Mirib taksuné embuhan bandingang tekén I Bapa. Yadian kapah-kapah mabalih, tiang nawang yén I Bapa mula duweg mikatan penonton. Babanyolané setata ngaé panontoné kedek ngelkel, kéto masé yén I Bapa sedek ngedumang pitutur ané patut karesepang sinah anaké ané mabalih pada nelebang, mendep buka jangkriké ketebin. 
"Liu ané patut pelajahin yén meled dadi pragina topeng pajegan," kéto pesaut I Bapa dugas tiang nakonin kénkén carané apang sida dadi pragina kasub. 
"Sajawaning bisa ngigel, perlu masé bisa mabanyolan tur tusing dadi buta sastra agama." 
Koné I Bapa suba uli makelo melajahin ento makejang. Ento awanan I Bapa marasa aluh mligbagang unduk Ramayana, Mahabharata, Sutasoma muwah ané len-lenan. Tusing liu I Bapa maan upah uli ngigel. yén ada anak ngupah, ia suba lega yéning sida matadtadan nyuh Ian taluh makudang bungkul abana mulih. Mirib tresnané tekén igel-igelan ané ngranang I Bapa satya buka kéto. Ada dogen ané ngupah I Bapa, bisa ping pat ping lima abulan. Nanging sasukat guminé genting, I Bapa mareren maigel-igelan. kéto masé tiang prai uli sekolahan. Tiang tusing nawang apa ané ngranang guminé genting. 
Toko-tokoné liunan mauneb. Sayan makelo sayan liu tokoné tusing maampak. Dikengkené nadaksara ada munyin bedil ané ngranang atiné jejeh. Nuju tengai tepet tingalin tiang liu anak mlaib uli jalané ngungsi tokoné soang-soang di tengah pekené tur ngunebang jelanan. 
"rpkad teka! rpkad teka!" kéto pada mageluran. Buin jahané ada munyin sirené jerit-jerit ngebekin langit ngranang tiang runtag lantas mlaib mulihan. 
Yen pineh-pinehin kagentingan ané ada miribné enu makait ajak byotané dugas perayaan Hari Kemerdekaan di alun-alun. Dugas ento pamilet upacara ané ngosong gambar palu-arit gedé marebat ajaka kramané ané ngigelang togog sampi ané malakar aji kertas. Sayan makelo sayan nyelekang kahanané. Pekenan ané ngatelung dina ngancan sepi. Petengé ento dingin hawané buka ngutgut kulit. Ujané mara sajan nget. Busan-busan anginé makesiur, macelep uli bolong-bolong dinding umahé ané malakar baan papan. I Bapa laut ngajak tiang sirep. "Satua apa ané dotang Putu jani?" matakon I Bapa nuju suba mabahan di pasareané. I mémé suba maluan sirep di dipané ané besikan. Tiang mendep, tusing kapineh satua apa ané kadotang. 
"Nah, jani Bapa lakar nyatuang pajalan Wiratu Gangga ngalih ajiné, Sang Anoman." Tiang masang kuping melah-melah. Mara sajan I Bapa lakar nyatua jeg dingeh tiang ada munyin ketokan di jelanan tokoné. 
"Pak, tulungin tiang, panaké gelem," kéto anaké ané nogdog jelanan makaukan. I Bapa tusing ja lantas bangun. Petengé ané suba sepi enu masé nyisaang munyin ketelan capcapan. Buin jahané ketokané buin madingehan. 
"Miribné Gusti Aji to," kéto tiang makisi-kisi ajak I Bapa. 
I Bapa maang kelep aji tujuhné ané deketanga di bibihné apang tiang mendep. adéng-adéng ia tuun uli pasareané lantas maekin jelanan tan pasandal tur ngintip uli selagan papané ané enggang. Ngon tiang nepukin I Bapa buka kéto. Biasané, yén ada anak ngidih tulung, I Bapa sahasa nyagjagin. Yadian tusing taén ngaku dadi balian, liu masé anaké precaya yén I Bapa bisa maubad-ubadan. I Bapa mabalik masemu enteng. Buin ia maang kelep apang tiang mendep. Tiang nuutin pangidih I Bapa yadian tusing nawang maksudné. Bangun semengan dapetang tiang I Bapa sedek nyelepang panganggo ka tasné. 
"Bapa kar kija?" matakon tiang ngon. 
"Nelokin I Pekak di desa," kéto I Bapa masaut. 
"Bareng..." 
"Da bareng, tongosin mémé jumah." 
Tiang tusing bani kija-kija sasukat I Bapa luas. Cara I mémé tiang masé marasa was-was ngenehang I Bapa. yén enu ada Beli Darta sinah gigisan runtag bayuné. Hanging ia suba mulih ka desané sasukat guminé genting. Suba kudang dina kaden liwat, I Bapa tondén masé teka. Osah masé baana minehin, apabuin ada orta uli Yan Budi, pisagan tiangé, liu koné anaké matangkep Ian angkuta baan trek. 
"Uli dija ci nawang, Yan?" matakon tiang nyedsedang mapan ia masé kapah pesu. 
"Bapak ané ngorang kéto. Koné ajaka makejang sing ja lakar mulih bin." 
"Adi keto?" 
"Sing tawang." Kabaré ento tekedang tiang tekén I mémé tur matakon, 
"Sing nyen I Bapa matangkep, Me?" 
"Ngudiang matangkep? I Bapa nak sing ja ngelah pelih." 
"Men nguda dadi kayang jani tondén teka?" 
"Mirib enu ada ané saratanga. yén suba pragat pasti ia mulih." 
Disubané liwat aminggu mara tiang bani pesu. Tengainé ento tiang katemu ajak Man Darmadi, timpal tiangé ané ajak masekolah bareng. 
"Suba ningeh, Tu?" kéto saget Man Darmadi matakon. 
"Ningeh apa?" tiang mabalik matakon sambilang nlektekang paningalanné. 
"Pan Durya matangkep." 
"Ngudiang matangkep?" 
"Pasti kena karmapala. Kaden ia koné ané ngrampas carikné Pan Kaler, dum-duma ajak timpal-timpalné." 
Tiang mendep, tusing resep tekén ané raosanga. Bisa dogen saja kéto, bisa masé tusing. Nyen nawang ento tuah pisuna. Tiang tusing ja ngugu, kewala inget tekén I Bapa tondén mulih, buin deweké marasa osah. Mirib saja buka raosné I mémé yéning I Bapa tusing ngelah pelih, sakewala nyen nawang yén I Bapa kena pisuna. Bisa do¬gen ia mati precuma cara timpal-timpalné ané ajaka berjuang dugas ngusir Belandané. Beh, inget tekén ané suba-suba, sayan sukeh rasané ngilangang sangsayané, Nuju soré tatkala bengong inget tekén I Bapa, I mémé saget ngedeng liman tiangé ngajak pesu uli kamaré. 
"Tingalin, nyen to teka?" I mémé makenyem sambilanga nudingang tujuhné ka anak muani ané majalan maekin umahé. 
"Bapa!" kéto tiang makaukan girang sambil melaib magpagin. Tas ané tadtada jemak tiang. 
"Kaden Putu Bapa matangkep," kéto raos tiangé disubané I Bapa negak jumahan. 
"Ngudiang matangkep?" 
"Baana ngorahang sing makelo." 
"Ah, Putu sing nawang," masaut I Bapa sambilanga ngusap-usap duur tiangé. 
"Sujatiné Bapa luas ngelidin baya." 
"Baya apa?" "Nu inget sing, dugas ada anak nogdog jelanan petengne?" 
"Dugas Gusti Aji nikang okané sungkan?" 
"Sujatiné dané meled mencanen Bapa." 
"Dadi Bapa nawang?" 
"Dugas Bapa ngintip, tepukin Bapa dané ajak timpal-timpalné majujuk di malun umahé masenjata klewang." 
"Mih! Lakar mencanen Bapa nganggon klewang?" 
"Keto takeh Bapa, nanging Ida Bathara enu suweca tekén raga jak makejang. Dingeh Bapa, koné dané ajaka timpal-timpalné suba matangkep Ian kaangkut baan trek"
