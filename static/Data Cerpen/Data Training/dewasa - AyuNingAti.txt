dewasa|AyuNingAti

Ayu Mas inguh pesan. Sentanané Luh Tiaga pragat gelem dogen. Akudang balian ané ngaku sakti aliha. Akudang balian uli dura Bali masi tusing lempasanga. Masi Luh Tiaga tusing seger-seger. Peteng-lemah ngame-ngamé Sanghyang Widhi. Masi tuara seger. Ia ngrieng di kenehné. "Apa mirib pelih ideweké dadi kéné tepukin? Dija mirib karrnan ideweké singsal?" 
Baan sesai magadangin sentanané, awakné sayan nyenikang dogen. Ipidanné dugasé enu bajang anak nyempaka. Jani, buka tiing jajangé. Gelemné anak soleh. Sabilang lakar nemu Kajeng Kliwon pesu suba gelemné. Buka ané suba-suba, sinah Luh Tiaga ada ané mencanen. Baan meled sentanané seger, ia tetep mautsaha lantas alihanga tukang tenung. Tukang tenung ané bisa nedunang kawitanné. Jatiné Ayu Mas tusing pesan ngugu munyin tenung. Baan liu ané ngorahin lantas tuutanga dogen. Ia majalan padidiana tusing demen ngrepotin anak len. Ia mabakti malu ka sanggahné koné apang énggal teka kawitanné. Ngaturang pajati. Sabilang rong sanggahné masi aturina canang sari. 
Munyin cekceké saling sautin. Koné yén ada cekcek mamunyi nyihnayang kaswecanan. Ayu Mas ngincepang kenehné. Kanti mrasa awakné tusing karasa. Ia sawat-sawat ningeh munyi kené. "Lakar ngujang indeng-indeng ngaba baes. Pinih melah jakan jumah sing wareg basangé." 
Mara dingeha keto prajani kedat. "Ngujang dadi soleh dingeh munyi buka keto. Mirib baan kaliwat tusing nyangetang munyin tenung jenega ngranayang. Ayu Mas bangun. "Munyi sangetang! Ané alih kénkén carané pang Luh Tiaga énggal seger. Baes mantas duang kilo rasana nyidayang meli." 
Ia majalan. Aliha tukang tenungé ané suba kasub. Majejer anaké mabaris. kénkén cara anak ngantré ngalih wantuan. Sabilang kipekina anaké ané matenung pada mecuk alis- "Mirib inguh pesan keneh anaké pada." Iseng ia matakon. "Pa ngujang matenung?" 
"Inguh pesan kenehé. Pipisé suba ada atahun tusing karo-karoan. Malah sanget pesan ngugu munyi manis. Saget manesin." "Tusing laporang ka polisi."
"Keweh masi. Tusing ada buktiné. Cara ané orahang ibusan. Baan luung ngenahné meled sugih, payu sabilang bulan panes kenehé. Bangé selegenti nekaain. Kanti sabilang ada nelpun kamatiang prajani." "Tanah kawitané adep, Pa, anggon mayah!" 
"Tusing dadi keto. Tanah tetamian ajak liu nglahang. yén ento adep, gigis repoté manian. Bisa kaponggor uli kawitan. Kanggoang adeng-adengin dogen. Sinah lakar ada pajalan. Sesai lantas kena pakeweh?" 
"Luung pesan ento. Apang tusing nyesel manian sentanané ulian iraga.Jani anak keweh kaden luung pamragatné tusing beneh. Encen luung. Encen tusing saru jani." "Apa tatujoné matenung mai?" Ayu Mas takonina. 
"Panak tiangé pragat gelem. Paané selegenti suntika, keto masi sabilang balian suba katekain masi tusing mingklakin. Indayangin tunasang mai. Sina ada pajalan énggal seger." "Bapané kija?" Ayu Mas kamemegan. Peluhné nribis pesu. "Enu magaé," pasautné sada adeng. "Dija magaé?" "Di kapal pesiar." Ayu Mas tusing bani nuturang kajatiané. Ia tusing bani ngorahang sujatiné ngantén ajak Matan Ai. "Liu maan pipis. Manian baang nyilih, Nah!" 
Ayu Mas tusing nyautin buin yén sautina sinah liu lakar patakoné. Lega kenehné mara anaké ané nakonin ento maan giliran. Tusing makelo, saget pesu. Misi masebeng bingah muanné. Sinah suba maan baos. Pipisné lakar énggal tepuk. 
Ayu Mas kaukina. Ia majalan ngénggalang. Mara macelep kendel pesan tukang tenungé. Apa buin ané malunan suba ngorahang ada ané matenung somahné magaé di kapal pesiar. Kenyem-kenyem tukang tenungé. 
Aturanga pajatiné. Ngrimik tukang tenungé. Mara ngorahang somahné kqné setata inget tekén sentanané, ento ané ngranayang panakné gelem. Prajani Ayu Mas tusing ngugu munyin tenungé. Lantas cokota buin sesariné. 
"Tukang tenung ngae-ngaé. Ené sangetang." Anggut-anggutanga dogen awakné apang ngenah ngugu. Mara nyarik munyin tukang tenungé lantas ia magedi. "Peh tusing ada ané seken. Kenkenang jani, I Luh sinah lakar tetep gelemné." 
Baan paling kenehné, ia maan nyerepjep ajebos di subané neked jumahné. Masi ada suara sawat-sawat. "Apang énggal seger. Tangkil malu ring Pranda Sebali. Ida tunasin." 
Ayu Mas makeneh-keneh. "Padandha Sebali? Mirib tawanga mekelo tusing taen tangkil?" Ia masi inget ipidan reramané anak pragat di gria ngiringang Pranda Sebali dugasé enu walaka. Mligbagang sastra, mligbangang padewasaan. "Lakar tangkilin mani. Buina suba makelo tusing taen tangkil. Madak apang Ida tusing katuran." 
Semengan pesan Ayu Mas suba tangkil. Ia meled apang maan siratina tirtha Panyurya Sewanan. Apa buin ia inget ngantén ajak Matan Ai. Sinah sida macepuk di kenehné ajak surya. 
Makrining jangih gentan Ida Pranda. Kedisé nguci.Ida Pranda sampun mabasma nyihnayang sampun puput parikramané Nyurya Sewana. Ayu Mas ngamaakin Ida Pranda. "Lakar matirtha?" 
"Inggih Ratu. Sampun sué nenten naen siratin singgih Pranda." Ida Pranda ica. "Mirib ijuné ngranayang sangkan ngrunguang awak padidi tusing nyidayang." Pranda Gdé ngambil palukatan raris katiwakin palukatan sinambi nguncarang puja. Usan malukat wau kasiratin tirtha. "Kenken dadi tumben?" "Lugra ampura Pranda Gdé. Puniki sentanan titiangé, Luh Tiaga. Nenten usan-usan ipun gelem." "Oo keto. Nyén adané?" "Luh Tiaga." 
Pranda Gdé ngwilangin tangan Idané. "Beh, ené panaké baetan ngaba adan." "Dados sapunika Ratu?" "Anak bisa uli adan ngranayang gelem." "Raris sapunapiang mangkin Ratu?" "Yen dadi gantinin adané." "Sira raris Ratu anggen ngentosin? Titiang nglunsur ring singgih Ratu." "Yen manut pikayunan Pranda. 
AyuNingAti adanin. Buina tusing jelek rasané adané ento." "Becik pisan Ratu. Titiang ngiringang pangandikan singgih Pranda." Ayu Mas mapamit. Tusing makelo, ia neked jumahné. Mara tingalina sentanané saget suba nyidayang negak. Suba nyidayang kenyem. Tusing lemlem buin. Muanné suba magetihan buin abedik. 
Ia kendel. Kewala ada ané jejehina, adané ané ipidan pabaang somahné I Matan Ai. Sinah manian lakar liu patakon somahné. Apa lantas anggona nyautin? Ayu Mas makeneh-keneh tangkahné nrugtug. 
