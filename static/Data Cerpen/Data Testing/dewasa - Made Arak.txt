dewasa|Madé Arak

Tiang kendel gati dugasé niki. Suba uli makelo, tiang tusing macunduk ajak timpal tiangé. Ia ajak tiang uli cerik di Karangasem. Dugas gunung Agungé meletus, ia ngungsi ka Beleleng. Ditu maan ngalih tongos. Sinambi nyakap tanah di pisagané ané nyelametang dewekné. Baan selegné magaé, kanti ngelah umah di Beleleng. Maan somah masi uli Beleleng. Jegeg masi somahné. Lenan tekén maubuh-ubuhan, ia masi ngulak-ngulak madagang. Uli tanggun kangin Belelengé kanti madauh neked tongosné I Jaya Prana Layonsari mati, ia ngalih pangupa jiwa, baan meledné apang magenti pajalan idupné. Dugasé ajak di Karangasem, dong pragat ngenepang jukut murab tekén jukut paku masambel. Yén diageté, maan misi lengis a kecritan, kendel suba ia. 
Jani len, ia suba nganggon hapé android. Tiang iseng marengin di pisbuk baan panaké ngaenang. Yén tiang dong tusing bisa ngujang-ngujang. Orahina tekén panak tiangé mecik niki-niko. Tuutang tiang dogen, yeeeeé saget tiang bareng cara anak buka jani, kabanda baan hapé. Dikenkené sampi sepanan ngayehang baan demené ngulik hapé. Nakonin somah kapah-kapah cara anak tusing masomah rasané. Tiang pragat ngorta kangin-kauh. Buina apa kaden bakat ortaang saget suba sanja buina matané suba kubil baan nelektekang tulisanné ané cenik-cenik. 
Liu ané matimpal ajak tiang. Saget ada anak madan Madé Arak nagih matimpal tekén tiang. Iseng tiang nerima. Telektekang tiang, rasa-rasanang tiang mesib cara timpal tiangé ajak di Karangasem ipidan, Madé Raka. Ngujang dadi adanné balikanga? Ento maan takonang tiang. Kené pasautné. 
"Aké suba uli kudang taun kaden tusing kena arak Karangasem. Baan meled akené tekén arak, kabalikang tebongné adané. Sahihang gelek-gelek dogen adeken suba apang adané dogen misi arak." 
"Ooooooooooooo. Dong kéto. Dadiné nani ené meled tekén arak kéto? Beh, nani mula jail. Suba katawang nani meled abaang aké arak ané melah. Nani nyimbingin aké." Tiang mamunyi cara .Belelengan apang anut satuané. yén tiang nganggon kruna matiang nika, sing suba nyak anut. Pejang tiang cara ka Karangasemé. 
"Nani, lamun ka Beleleng abaang arak, nah!" Ia ngorahin tiang buka ngorahin panakné padidi baan leketé ngranayang. 
"Aké sing nyak!" 
"Dadi kéto?" 
"Aké sing nyak ngoyong di bui. yén aké mabui nani paling mantas nekain a minggu cepok. Suud kéto, aké padidi ngurik tanah lan mabalih langit-langit buiné." 
"Hahahahaha! Tusing katangkep. Ngaba mantas a botol akua dogen masak tangkepa? Orahang lakar anggon matabuh."
 "Nani dueg dogen ngajahin aké. Ngajahin mogbog adana ento. Tusing dadi bogbog." 
"Bah, sinah suba nani pepes ningehang darmawacana?" 
"Tusing." 
"Man kenken?" 
"Aké suba dadi pamangku." 
"Miiiiih Dewa Ratu. Sing dayanin, dong suba dadi pamangku. Beh malah ja mamunyi cara dugasé ipidan." 
"Sing kenapa. Aké pamangku nuju ada odalan dogen di pura. yén sing ada karya, tusing dadi pamangku. Neka-neka aké dadi pamangku. Kewala sasukat aké dadi pamangku nyak tegtegang rasané buin abedik. Dugasé konden ngamangkuin pragat inguh dogen." 
"Macihna suba kaswecanan adana." 
"Madak ya." 
"Aketo malu nah, sayan jejeh aké mamunyi jani. Uli tuni ngorahang suba dadi Jan banggul. Sing caah-cauh aké mamunyi. Legaang nah." 
"Sing kenapa. Ajak timpal." 
"Suba ya, pawintenané ento ané tusing baninin aké. yén Nyoman, dong sing kenken." 
Prajani timpal tiangé, Madé Arak tusing buin nelpun tiang. Mirib baan tiang ngaku suba mawinten ngranayang. Ia masi suba nawang yén suba anak mawinten tusing dadi nayub arak. Ia taén nyambat. Araké ento anak manggon matabuh. Buina taén nyambat patabuh ané adepa jani liunan arak tusing melah. yén kariang jeg bisa bengu. Mirib yéh anggona, macampuh arak a bedik. Nyak lantas bhutha kalané baangin ané tusing arak seken? 
Nyandang suba ngrubeda dadiné. yén alihang, arak ané gumanti melah anggon patabuh. Lek atiné yén lakar anggon nglolohin kolongan ané melah. yén lakar anggon matabuh, ané dadi-dadi. Maan tiang selah tusing gulgula tekén timpal tiangé, Madé Raka alias Madé Arak. Tiang tusing pati ngrungang buin. Iseng-iseng tiang nganggur ka dagang araké. Saget ada anak mareren mamunyi kené.  
"OM Swastyastu, Jro." Kipekin tiang. Saget I Madé Arak. "Dadi suba mawinten nongosin dagang arak?" kéto ia mamunyi. 
"Eda anaké mamunyi kéto. Adeng-adeng malu. Eda nyambat arak jani. Suba tusing dadi sambat-sambat araké. Suba pepes té katangkep anaké ngadep arak." 
"Suba katawang, ngorahang ngalih panganget. Jatiné apang kanti punyah, kanri tusing inget tekén awak padidi. Nah alihang malu a sloki dogen." Tiang nyemakang ia arak a sloki. Kendel baongné liwatin arak. 
"Suksma. Segeeeeeeeeeeeeeeeeeer! Aik! Aik! Aiiiiiiiiiiiiiiiiiik!" Ia lantas ngenjuhang botol akua. Tiang suba ngerti. Orahin tiang dagang araké ngisinin. 
"Bayahin malu, sesari ngantebé anggon mayah." Ia lantas magedi. Tusing med-med ia jail tekén tiang. Sayan ngliunang anaké teka ka tongos tiangé nganggur. Dagang araké sayan inguh tepukin tiang. Sasukat madagang arak tumben jani liu anaké mablanja meli arak. Tiang nepukin anak gondrong-gondrong. Telektekang tiang cara wig anggona. Takonin tiang kené, "Seneng ring arak Pak?" 
"Seneng nika Pak. Tiang indeng-indeng ngalih dagang arak. Bapan tiangé demen tekén arak. Rasané melah gati anggon anget-anget. Dikenkené borehné turuhina arak ané melah. Uli sasukat maboreh arak, rematikné kapahan ngentah. 
Ngelah ramuan arak bapan tiangé, kudang kepasilan kaden misi, kepasilan kelor, kepasilan delima, mimbuh ramuan anget-anget. Mirib araké ngranayang tetep seger dogen bapan tiangé? Man Bapa Mangku demen tekén arak?" 
"Dadi tawanga tiang dadi pamangku anyar? Sinah suba pepes ngintipin tiang," kéto tiang makeneh-keneh. 
"Nyen sujatiné anaké ené?" 
"Ten tiang kapah-kapah. Bes kaliwat meledé mara ya ngalih arak." 
"Yen suba dadi pamangku ngalih arak?" Tiang tusing masaut krana suba tawang isiné. Ia Jatiné nakonang sesanan tiangé dadi pamangku. Nyaru-nyaru tiang nyautin. 
"Baan dinginné ngranayang, sangkan ngalih arak." Buin jebosné buin ada anak teka. 
"Ngujang ngliunang anaké meli arak?" sakéwala, ia tusing liunan patakon. Mémé Ketut tepukin tiang cara jejeh buina enggal-enggal ngunebang warungné. 
