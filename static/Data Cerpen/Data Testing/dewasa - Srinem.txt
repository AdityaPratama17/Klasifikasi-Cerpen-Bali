dewasa|Srinem

Pasemetonan Gria Nagariné erang pisan. Dayu Sri ical. Sampun sami genah karerehin nénten taler kapanggih. Dayu Sri sering kapungkusin Dayu Srinem. Aji-biangné kantos nunas tulung ring pasemetonané taler nénten mapikolih. Dayu Srinem kadi engkebang memedi kemanten. Kija nawi? Sampun pitung rahina nénten mantuk-mantuk. Biang-ajiné manggihin pikobet. Punapi marabian punapi kija nawi? 
Ajiné nénten purun ngaturang ring polisiné santukan dumun naen taler ical malih mawali ka gria. Kemad antuk seringé nunas tulung, Daweg punika nyantenang angga malancaran sareng sawitrané. Gumanti katah Dayu Srinem nué sawitra mategepan pisan. Wénten anak sampun makulawarga, wénten anak anem, wénten taler sané nénten janten anem punapi sampun makulawarga. Antuk erang aji-biangné raris katakenin Dayu Sri. 
"Dayu, kija dogen mlali? Aji lek teken krama, lek teken pasemetonan ajiné. Tongosang aji abedik. Aji suba leleh ningehang munyi ané tuara-tuara. Tuah ja koping munyi mula amah-amahané. Bes keliwat jelé dingeh aji pajalan Dayuné. Apa kuangan aji? Mirib makejang suba isinin aji." Dayu Srinem nénten kayun ngaturang kija-kija anggané malilacita. Wantah ngaturang sareng sawitrané kemanten. "Titiang med pisan ring gria. Sampunang Aji mangetang titiang. Benggayang titiang ngamargiang manah titiangé." 
"Gedé keneh Dayuné? Man dija nginep?" 
Dayu Sri nénten nyaurin. Ring dija nawi nginep? Nénten janten-janten. Antuk seringé ical utawi nénten naen ngaturang genahné malilacita raris pasemetonané kadi sumanangsaya ring anggan idané. Mapupul pasemetonané, jagi maosin pamargin Dayu Sriné. 
"Béli tiang mriki, gumanti nunas kapastikayan okan Béliné. Marabian punapi nénten? Titiang nénten midep mamanah. Ring pinggir katah orti mategepan pisan. Titiang nénten midep miragiang. Sapunapi puniki? Jagi kantun dados Dayu napi jagi serodang?" 
"Dayu Sri serodang kemanten. Usan dados Dayu. Pari-laksané sampun nénten anut nganggén Dayu malih." Biang-ajiné nénten kayun nimpalin pangandikan pasemetonané. Santukan sampun biasa wantah nué pikobet raris kaempahang nénten ngicenin pamargi. Pamindanda sané katiwakin. Durung janten-janten sampun niwakin paminanda. 
Ajiné Dayu Sri nénten nyaurin. Sayangé ring okané sané banget ngabanda. 
Sami pasemetonané rumasa erang santukan nénten polih kapastikayan saking ajin-biangné. Nembé wénten nemberang griané antuk pamargi nénten anut. Gria Nagariné gumanti kasub ring pamargi. Pula-paliné nganutin niti ring gria. Yan dumun-dumuné nénten punin sané maosang tetikas wantah sampun ngandikayang saking gria Nagari. Pastika anut pisan paripolahé. Sami wikan-wikan, mabantang sastra wantah mabebaosan. 
Mawit saking punika pasemetonané nénten malih guluk. Santukan sampun nénten midep, miarsayang bebaosané ring pinggir. Ring pinggir nyantenang sampun nénten ngega ring kasujatianné Dayu Sri punapi sampun naen kaplaibang olih anak lanang punapi sapunapi? Antuk kawentanané kadi punika raris kapungkusin Dayu Srinem. Kocap mangda mesaih kadi anak saking Banyiiwangi. 
"Beh jani nglah Dayu Banyuwangi," sapunika wénten ngrimikang. "Matambah adané tusing kanggo madan Sri dogen misi Inem." 
Biang ajiné mapi-mapi nénten mirengang pungkusan okané. Yadiastun sampun uning, sakéwanten  wantah anggéna ring kayun kemanten. Santukan yan baosang, gumanti yukti okané sering pisan matilar saking gria sareng anak saking dija nawi? 
Icalné sané mangkin pinih suena, sampun pitung rahina. Yan dumuné wantah tigang rahina pinih sué. Sané mangkin, kantos pitung rahina durung taler wénten orti anang akidik. Sampun paling pisan ajin-biangné. Jagi nunas wantuan ring pasemetonané nénten malih purun santukan sampun nénten angkenina semeton. Wénten malih macapatan nénten kayun. Sakadi kasepekang manten, Kasepekang olih semeton. 
Biang idané nénten becik-becik sirepné. Sanunggil wengi nénten naen polih merem. Anggané sayan ngerisang kemanten. Ngajengang sayan nénten becik. Kudu-kudu mrasidayang ngajengang sakadi nénten tnaprana ajengané sané ngranjing ring anggan idané. Sanunggil rahina ngamé-ngamé okané mangda digelis rauh mangda pastika sapunapi kawéntenané. 
"Dayu, mulih ja. Cingakin biang jani. Biang suba tusing ngelah keneh buin. Yen terus Dayu tusing mulih, patuh teken ngastitiang biang enggal mati." 
"Nyen buin tohin biang, Tuah Dayu sentana biang abesik dogen, Tongosang biang-ajin Dayuné apang luungan buin abedik. Apang gigisan biang ningeh munyi ané tuara-tuara." 
Ajiné mautsaha negtegang angga yadiastun mrasa sungsut santukan katilar olih sentana. Ida eling sadurangé wénten pikobet sapuniki, arang pisan polih nglemekin. Punapi malih jagi polih magendu wirasa. Seringan sareng anak lian pagenduwirasaan sentanané. Ajiné dados kontraktor. Yan nénten iwang lelima nué CV. Sami mamargi CV-né santukan becik sareng bupatiné. Sapasira sané tampek ring bupati dangan ngrereh proyék. Biangné madolan. Yan ring artabrana nénten naen kirang. Sanunggil sané kakarsayang sampun dangan kapikolihang. Ring gria, sami sampun wénten. Nénten naen kirang ring arta sami kadagingin. Biang-ajiné sami-sami nué pakaryan sané katah nelasang galah. 
Dayu Srinem taler nénten angayu bagia ring kawéntenané. Nénten mautsaha mangda sayan becik anggané, Mabalik ngawetuang pikobet ring aji-biangné. 
Ajiné ngrereh anak sané wikan utawi sang sané uning ring dija minab Dayu Srinem. Ka juru tenung, ka paranormal, taler rerehanga telik tanem sané sering mapikolih teler pateh. Nénten wénten orti. Sané banget wilangina sareng aji-biangné Dayu Srinem sentana tunggal. Nénten nué raka utawi ari. 
Pasemetonané wénten taler sané mapangapti mangda Dayu Srinem nénten kapanggihin santukan katah nué tetamian ajiné. Griané ageng, jimbar samaliha sami maukir Bali. Sira nénten jagi seneng ring umah becik? Wantah Dayu Srinem mawali malih jagi mikobetin pasemetonané ngambil tetamiané. 
"Madak apang tusing tepukina 1 Srinem. Apang bakat kasugihané. Yen ento teka, sinah lakar kéweh dum. Apa buin liu masi ané nyak nyentana. Meled dadi anak sugih. Lakar orta-ortaang I Srinem suba ngantén. Dong suud alihina," 
Dayu Sri aturanga sampun marabian sareng anak saking Jawi. Wénten malih ngaturang marabian sareng jadma saking Batak. Sakéwanten , ajiné nénten kayun jagi surud-surud ngre-rehin sentanané. Sayangé klangkung kantos proyék idané nénten malih polih katureksain. Kabenggayang wantah pangesubé manten sané kaicenin nureksain. 
"Dija ja ada dingeh ortané lakar alih dogen I Dayu. Apang tusing dadi anak tua kaucap tusing tureksa teken sentana. Kénkén ya suba tepuk lakar trima. Jelé tepuk lakar trima masi. Ia tuah sentana padidi. Jelé melah sentanané mula idéwék ané ngranayang. Pelihé kaliwat idéwék. Tusing pesan inget nuturin panak. Inget teken pipis dogen. Jani mara bakat selselang, disubané luung idupé, nepukin neraka." 
Minab sampun pagantosan jagi kapanggihin, wénten manggihin Dayu Srinem ka Kuta. Ring Kuta kocap sareng anak saking duranagara. Sampun sering ka Kuta nagingin kayun. Wénten maosang sering ka kafé sareng toris. Magentos-gentos toris kocap. Sané pinih seringa sarengina ka kafé toris saking Ostrali. Sampun sakadi makulawarga. 
Wau kapireng ortiné sapunika kaetut okané ka Kuta. Karerehin katakenin sanunggil dagang acung sareng anaké sané ngurut-ngunitin anggan toris. 
"Pak, uning ring anak mawasta Dayu Sri?" 
"Ampura, Pak iriki katah mawasta Dayu Sri. Punapi ceciren okan Bapaké?" 
"Anggané kiris akidik. Rambutné masawang gading, nénten banget panjang. Madaging sujenan akidik. Carmané lumlum." 
"Yan ceciren punika nénten naen panggih. Indayang takenang ring dagangé sané lianan. Katah anaké mriki. Wénten makarya, wénten malila cita. Mategepan pisan iriki. Warni kulitné taler soléh soléh pisan," 
Sami ngaturang nénten uning. Nénten kayun mawali ajiné wantah durung kapanggih. Kantos wengi ring pasisi Kutané. Katah kakantenang anaké malila cita rikalaning wengi, Anem utawi sané sampun makurenan seneng nganténang kaluihan sagara Kutané. Iseng ajiné mapawasan kalér kangin raris kacingak okané madandan tangan sareng toris wau medal saking kadené. 
Engsek pisan ajin idané, "Peh kakené gegaen panake! Sinah suba majelé melah ajak toris." Kajantenang sampun nénten manut saking tetikas anak anem. Wau jagi kajeritin, gelisan munggah ka taksiné.
