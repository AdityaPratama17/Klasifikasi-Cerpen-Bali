anak|Pong

Jelekang saja jele. Yen melahang ada luungne. Jelene i dewek idup katitah baan anak len. Asing-asing papineh i dewek tusing ada beneh. Asing-asing papineh anak ane mrentah, wiadin pelih, tusing dadi sambat iwang. Bani nyambat bani camput. Keto i pekak nyumunin satuane. Mara amunto matuturan, apa ane tuturanga tonden karesep baan tiang. Apabuin lanturane, agigis tusing nyidaang keneh tiange nerima. Ento ngranaang tiang bengong tusing juari megat satuanne i pekak. Luungne, yen i dewek te nyidaang magae jemet cara ento, tusing ulian katitah, tusing ulian kapaksa, tusing ulian takut kena lantig, uli ngelah tanah ane lemek. Yen anake nyambatang, tungked tajuk sida mentik. Asing ka pasisi mapas be. Asing majemuhan bada ai, asing matajukan ada ujan. Jeg jemuh dewek idup dini di gumi ane madan Indonesia. Ento lanturan satuane i pekak ane ngranaang keneh tiange tonden nerima. 
Dugas i pekak ngecuhang paes nglantur nyemak adem di bibihne, tiang nyuariang dewek matakon unduk apa sujatine unteg satua ane lakar tekedanga teken i pekak. Sambilanga ngastoyang adem ka keranjang tongos luungne, i pekak ngorahang "pekak jani lakar nuturang unduk pong". Makesiab tiang ningehang apa ane orahanga teken i pekak. Makesiab ulian tusing ja resep. Mara jani tiang ningeh satua unduk pong. Nang aklamar bawang tusing mapinda di keneh tiange apa madan keto. 
Dugas ento padi kabiseka, jagung kabiseka, sampi kabiseka, kadirasa cacah sela kabiseka. Lanturane ento ngranaang tiang tusing nyidaang naanang kitane matakon. Apa madan kabiseka? I pekak masaut "kabiseka artine juanga. Yen suba kabiseka tusing dadi tagih. Yen tagih bisa lantiga. Di kenkene jemuha awai lepeng". Diastun tonden seken tawang unduk ane satuanga, tusing buin tiang megaang keneh tandruh apa buin lakar megatin tuturne i pekak aji patakon. Depinang tiang. 
Sawireh di kenehe suba penganag panyamput, yen kanti tepud satuane tusing keresep baan kal takonang di suude i pekak nelatarang makejang. Yen tusing maan galah waine jani mani buin takonang. Nepukin tiang mendep, buin dingeh tiang tuturne i pekak. Dugas ento gumine gerit. Tusing ada jelekan teken dugas ento kadakan gumine. Suba ngalih dadaar keweh, di katujune ngelah kantenan mupu, nyidaang masimpenan di glebegne, apa ane gelahanga kabiseka. Ngranaang tusing juari natakin lima. Yen asahang, dugase ento makejang ajak gerit. 
Lenan teken kuangan dadaar, tumane Dewa Ratu liunne! Sekancan panganggo ane neket di awake umahin tuma. Suud anggo awai maseduh, macakcakang, mapantingbdi duur batune apang mati tumane, marare jemuh, tonden tuh suba buin misi taluha. Mancan tuh taluhne ento suba kepit. Telah getihne isep tuma. Tonden ilang kresiah kenehe ngenemin tuma, saget teka ponge ngabaang batun kapas. Batun kapase ento kapencarang ka kramane. Ane akuren maan abungbung. Ane liu ngelah tanah bisa duang bungbung bisa telung bungbung maan. Batun kapase ento apang telahang ja tajuk. Yen tawanga masisa tusing maan tempo jeg matigtig. Lenan teken apang telahang aduman, paabianane ane pulain kapas ento apang resik. Da ja padang, entikan ane dadi daar ane tumbuh di telajakane apang butbutin. Nyabran pitung dina ada dogen ane ngawasin. Tusing ada bani tusing nuutang.
Unduk dadaar, tusing dadi madaar nasi tulen. Nasi jagung tulen-tulen tusing dadi, apa buin nasi baas. Sekancan dedaar apang maorahan. Yen saja yen tusing, ane nundenang keto ngorahang nasi maoran ngae bayune siteng. Nasi tulen ngae bayune ngemed. Yen ane orahanga ento ane beneh apa ulian sing bani nungkasin, saja sawai-wai dugase ento, tusing ja med magae. Asing ane tundena nyidaang nglaksanaang. Yen sing laksanaang bisa angkihane kabiseka. Ento awanane, da buin tandruhina, pulaan kapase jeg melah pesan tumbuhne. Asing ponge lega nepukin asil kapase luung baanga ngidih blacu, kain ane dadi anggo kamben, akebisa. Pinaka panukar kapase ane maaba ka gudang ponge.
Yen jani te i dewek jemet cara dugas ponge. Tusing ada anak ane kasambat tuna idup di gumi Nusantarane ene. Keto i pekak munggelin satuanne. Munggelin sambila majanji lakar nglanturang buin yen tiang nyak ngalalinin i pekak. Tiang maanggutan nyanggupin sambilang tiang matakon "apa madan pong?" I pekak ngorahin "Jepange ipidan kasambat Nipong. Yen dini kadanin pong. Ento mula jaman dugas Jepang nyajah Indonesiane". Maan pesaut keto, rasa piang keneh tiange mapan tusing buin tuyuh majumu matakon.
