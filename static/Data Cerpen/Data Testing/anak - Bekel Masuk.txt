anak|Bekel Masuk

Semengan satonden pati rame siape makruyuk. Tiang pati gadab ka tegale ane paek uli umah tiange. Tetujon tiange sing ade len, ngalih papah gedang. Ibi, sawetara jam kutus peteng I meme ngoranghang "sambuke telah danyuh sing ngelah. Nu ade lengis gas , ma ngalih tiing anggo oncor".  Nanging tiing joh gati uli umahe. Ento makrana tiang nyambatang kal ngalih papah gedang buin manine meme ngorahin keto. 
Semenganne jani cara semenganne ane suba-suba liwat, tiang merluang damar anggo tiang maindengan. Maindengan ka alas-alas tiinge. Ane awai bisa pindo bisa pang telu. Yen ibi puanne, damar ane anggon tiang sambuk baak matusuk laut uyeng-uyengang, apang kuala ngenah dogen jalan tur ane alih tiang. Di singe ada sambuk, danyuh anggo tiang. Nanging awaine jani, makadua tusing ada. Tiang ngutsahayang ngae oncor pahpah gedang. Patuh cara oncor aji tiing, pahpah gedange mapenpenin lengis gas. Laut songne sengsengin sambuk. Pragat suba. Lenne, yen oncor tiing, suude ngango musti aba mulih buin, apang dadi anggo buin manine utawi buin puanne. Lengisne dadi tumpuh-tumpuhin satondenne tiinge telah. Yen oncor pahpah gedang, suude ngango dadi kasiotang yen suba telah lengisne. 
Maan pahpah gedang teked mumah dapetang tiang I meme suba iju di ampike. Ngelasin ubi sawi ngajak adin tiange ane luh. Ngelasin ubi lakar anggo cacah. Ada masi ane ngorahang gaplek. Nepukin tiang mara teka, I meme nyledet laut nakonang "tonden majalan? Yen telahanga teken timpale nyanan apa aba mulih" tiang ngorahin meme apang tusing inguh. Merta tunas manut utsahane. Sing dadi nginguhang maluina teken ane lenan. I meme kenyem mara tiang ngorahang keto.
 Pragat oncore, tiang ngorahang majalan teken i meme. Piranti ane perluang tiang tuah arit lan kresek. Mapan pajalanne nu limutan damar buin pangimbuhne. Ngojog tongose biasa, bet tiinge ngiterin setrane. Yadiastun tengetan bedik, kranane lampahin ngawai, dadi biasa. Yadiastun biasa nanging kesiab-kesiab di kenehe tusing dadi tungkasin jag pesu. Apang banian pajalanne pabesenne bapa ngitengin tiang "yen marasa takut teken ane tenget-tenget di katujune magedi das lemahe, dija ja takut kidemang paningalanne laut jongkokang ibanne. Apin ada apa do malaib. Da kadatanga paningalanne. Kidemang kanti teka lemahe yen suba lemah, pastika ane boya-boya ane takutin cai soroh tonya ajak medine tusing lakar bani. Yen magedi pasanjaan da san keto carane. Yen marsa takut da ngidem laut nyongkok. Yen pasanjaan ngalih lemah makelo gati. Ajanan gelurang deweke apang ada ningeh apang ada matulung. Amen nyidaang malaib jujur umahe. Yen lemah-lemah da buin nakonang. Dija ada umah pinih paeka kema laku". Keto pabesene i bapa teken tiang. Inget teken pabesenne ento ilang nyen lan kesieng-kesieng bayune. Nyiksik beten-beten ulun dadahe, seka besik tiang nepukin apa ane alih tiang. Saget abuntu tiang nepukin. Saget agempel di kenkene ajuru bakat. Bon kulite ane suba tasak suude melut ngaenang tiang sayan tabah. Oncor pahpang gedang ane aba tiang nulungin pean nepukin ane alih. 
Sayan ngalemahang sayan liu ane teka. Sayan rame tepuk timpal-timpale. Di subane galang marasa suba tusing ada buin ane alih. Biasane laut mapunduh ajak timpal-timpale ane tepuk ditu laut metekin pkolohne semengan jani. Ada nae masuryak ngorahang maan pejinah telu. Ada masi ane maan pejinah patpat. Ane lacuran tusing ngidaang maan pajinah. Pikolihne ane skeet mapejinah abungkul. Ane tusing maan pejinah artine ane bakatanga tusing ada seket. Ane pejinahne telu, maan karobelah ane pejinahne patpat maan satak. Yadiastun tusing barengan magedi ngancange mulih lan dimajalane mulih setata bareng-bareng ajak ane tepuk. 
Di bet tiing desane tusing tegal gelah nye-nyen bebas tiang lan timpal-timpal tiange ngalih ulungan buah tingkih. Tingkih ane dadi adep. Tingkihne satak aji siu ringgit. Dugase ento tiang mara nincap uli SD ka SMP. Yen semangan maan tingkih satak, tiang bekeline siu rupiah teken i meme. Yen embuhan teken satak maan tingkih bekel tiange tuah satak rupiah.

