anak|Umah Satua

Uli sukat Luh Tiaga magenti adan madan AyuNingAti, sayan nyegerang, sayan ngatirtir pajalan idupné AyuNingAti. Memené masi sayan Hang sentanané bakat upapirana. "Sweca Ida Sanghyang Widhi nulungin iraga. yén sing mawit saking paswecan Kawi sinah suba lakar tusing bakat tulung sentanané," keto Ayu Mas ngrimik di keneh. 
Sabilang peteng, Ayu Mas nyelanang apang maen ja nyatuain sentanané. Uli satua Bawang Kesuna, Crukcuk Kuning, Dyah Tantri kanti satua-satua Mahabhratanné masi satuanga tekén Ayu Mas. Kenyem-kenyem AyuNingAti mirib mrasa tekén ngelah memé ané bisa ngidupang isin ati. Kewala baan cenikné ngranayang mantas uli kenyem dogen nyautin keneh memené. 
Sayan ngelihang, sayan mrasa ngelah sentana Ayu Mas. Masi tetep satuaina. Ané pepes orahina nyatuain tekén AyuNingAti, indik Dewi Kunti marabian tekén Bhathara Surya. Cara kadaut keneh panakné tekén satuané ento. Mirib ngelah jenengan rasa medalem anak len, Dewi Kunti kanti ngutang sentana. Jejeh ngakuin sentana padidi. 
Pisagané anak masi demen nekain umahné Ayu Mas. Dikenkenné, Ayu Mas ngaenang urab ubi. Tanah kawitanné tajukina ubi. Ada ubi tangi, ada ubi kuning, ada ubi putih. Demen pesan cerik-ceriké mapupul di umahné Ayu Mas. Buka senggaké mabongbong maan pipis. Kenehé misi satua, basangé masi misi yadiastun mantas ubi. Baan sesainé nyatua Ayu Mas, umahné adanina Umah Satua. Ayu mas tusing nyangetang tekén adan. Ané sangetanga kénkén apang satuané tetep mentik di keneh anaké cerik-cerik. UH satua bisa nawang isin keneh padidi. 
Memé Oka masi nitipang sentanané apang maan isin satua. "Ayu Mas, memé ngidih apang dadi tuturin sentanan memené. Tusing nawang peteng lemah, pragat ngudik plalian dogen. Memé suba med nuturin pragat anggona apun dogen. Sina ulian Ayu Mas maangin satua nyak ia masalin abedik dogen." 
"Tiang mautsaha. Tiang kari melajah masi nyatua. Jatiné ané ngurukang tiang tuah anak-anaké cerik. yén tusing ada ia, sinah tiang tusing nyak melajah nyatua. Anaké cerik satmaka guru di keneh tiangé. Ia ané nuldulin keneh tiangé apang inget tekén satua-satua ané ipidan. Buina tiang inget nyén lantas nglanturang tetamianné?" 
Memé Oka tusing nyautin buin. Suba tawanga gumantiné Ayu Mas demen ngengkebang kadueganné. Tusing demen ajum-ajuma. Depang anaké ngadanin, sesuratan Ki Dalang Tangsubé ané mamurdha geguritan Basur rasaanga pesan. yén mapisaga eda suba nyandang sambatanga Ayu Mas. Bares demen madana punia. Tusing taen meda-medaang anak len. Tusing taen ngelah keneh gedeg apabuin iri tekén anak lenan. Pragat liang tepukin tiang. Madak apang tusing di sisi dogen liangné apang ka tengah ka telenging ati. 
"Mé, dadi tiang melali?" keto AyuNingAti matakon tekén memené. "Kija Ning melali?" "Tusing joh Mé. Tiang ajakina maturan ka Pura Manik Gumi." "Ento tusing melali adana Ning. Ento ngrastitiang dewek apang nyak bagia iraga ajak makejang." "Dadi Mé?" 
"Ngujang tusing. Ingetang ngaba canang sekar. Ené wadahina leper cenik apang aluh Ayu ngaba." 
Ayu Mas ngaenang canang sekar. Misi sarwa sekar warnané anut pesan ada kuning, putih, selem, barak. Misi porosan. Dupa miik masi susunina apang aluh AyuNingAti ngaba. "Suksma Mé. Tiang majalan." "Melah-melah di jalan." 
"Nah Mé." AyuNingAti ajak timpal-timpalné majalan. Marerod cara rerodan rejangé lakar ngaturang ayah. Demen pesan AyuNingAti maan ngaturang bakti. Anak cerik mula duweg. Mara neked di pura, ia ngaturang sembah puyung malu ngaturang isin kenehné tangkil lantas mareresik apang nyak resik setata purané. Ia nyampat uli kaja kangin, timpal-timpalné masi marengin. Jro Mangku ané lakar ngantebang, kenyem-kenyem kendel krana anak-anaké cerik enu inget tekén Sanghyang Widhi. 
"Mareren malu Ning. Mai mabakti malu!" 
Makejang maekin Jro Mangku. Jro Mangku maseha. Ngaturang banten ané abana tekén anak-anaké cerik. Andus dupané miik nyuhjuh langit cara nyepukang isin baktina. Cekceké saling sautin munyiné. Jro Mangku masi sayan ngemelahang ngrastitiang. "Sweca Ida Bhathara," Jro Mangku ngrimik. 
"Mangkin sembah ka Surya." Makejang cerik-ceriké ngaturang sembah maserana sekar arum. Kanti pragat pula-paliné mabakti, Jro Mangku nglungsurang wangsuh pada. Rasa ning di ati mara maan wangsuh pada. 
Suud mabakti, Jro Mangku lantas nakonang adan keto masi nakonang adan bapané? Makejang ngorahang ngelah. Ané ping siduri AyuNingAti takonina. "Nyén Bapané Ayu?" 
Kamemegan AyuNingAti. Ia inget tekén pabesen memené, yén ada anak nakonang bapan Ayuné orahang suba mati. Orahang buin Ayu lekad tusing di désa. Lekad di kota. 
Dugas memené mamunyi keto, maan AyuNingAti nungkasin ngujang dadi mobad Mé?" "Yen orahang buka sajané bisa liu patakon anaké. Buina lakar ngujang ngrunguang Bapa suba mati." 
"Yadiastun keto Mé, Ia masi bapan tiangé. Tusing pelih tiang nyambatang adan bapan tiangé. Jatiné nyén adan bapan tiangé, Mé?" 
"Memé tusing nyak nyambatang. Krana ia nyakitin keneh memené. Memé maan lek di désa. Jengah kaliwat baan solah bapan ceningé. Eda. sanget ingetanga Ayu. Pinih melah ningehang satuan memené malu." AyuNingAti tusing bani buin nakonang indik bapané. Ia nrima dogen. Jani mara rasaanga keweh. Nyén lantas orahang adan bapané. Ia makeneh-keneh. Papolosan ia nyambat," Bapan tiangé sampun mati, Jro." 
"Beh pedalem pesan. Madak apang lanus pajalan bapan Ayuné di ka dituan. Inget ngelah sentana di mracepada. Keto masi pajalan AyuNingAti kanti kawekas." 
Suba sanja lantas cerik-ceriké makejang budal. Makejang ngalih umah padidi. AyuNingAti masi mulih. Kewala ia enu sekel tekén memené. "Mé ngujang tiang tusing dadi nawang mantas adan bapan tiangé?" "Ngujang uli mabakti nakonang Bapa?" 
"Ituni makejang ngorahang adan bapané. Tiang tusing nawang adan bapan tiangé. Lek jatiné tiang. Makejang ngedekin. Orahanga tiang tusing subaki tekén rerama. Bes sesai tiang ngrastitiang memé ajak bapa mantas nawang adan bapa tusing dadi. Man lakar ngujang memé nyatuain tiang sesai? Liu memé mabesen apang tiang inget tekén kawitan. Inget tekén panyamaan. Tusing dadi mobad. Mantas matakon kaketo dogen tusing kasautin baan Memé. 
Ayu Mas bengong-bengong dugasé nika. Yeh paningalané pesu. AyuNingAti sengeh. Ia inget tekén pabesen Jro Mangku di Pura Manik Gumi tusing dadi nyakitin rerama apabuin kanti reramané ngeling. 
Mara lakar sambatanga nyén jatiné bapané AyuNingAti lantas énggalan geluta tekén sentanané. "Mé, tiang buung nakonang adan Bapan tiangé. Eda memé ngeling. Tiang subakti tekén Memé. Di keneh tiangé tuah ada Memé ajak I Bapa. Manian dogen memé ngorahin tiang." 
Ayu Mas ngusap yeh paningalanné. Petengé nekain, buka ané suba-suba cerik-ceriké mapupul lakar ningehang satuanné Ayu Mas buin. 
