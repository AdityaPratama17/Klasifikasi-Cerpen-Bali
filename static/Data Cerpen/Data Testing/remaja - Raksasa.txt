remaja|Raksasa

Suba ping kuda-kuda timpal tiangé morahan ajak tiang, pepes gati ngipi kepung raksasa. Med ia nutur marep-arepan. Uli SMS ia ngirim. yén dadi té orahang meh suba ada ping dasa ia morahan tekén tiang pragat ngipi uber raksasa. Sabilang pules, koné raksasané teka. Dugasé ia . ngorahang keto, orahin tiang ngaduang paturu raksasa. Ia kedék. yén sing keto, orahin tiang nglawan raksasané. 
Kénkén carané"  "Aluh." "Aluh kénkén?" "Raksasané ento saktiné di calingné. Kepukang calingné. Tusing nyidayang nglawan kenkenanga negor suba kepuk." "Dadi aluh pesan ngalahang raksasa?" "Mula aluh. Raksasa." 
Dugasé ené, tiang buin SMS-a. Ia ngorahang mara pesan ngipi uber raksasa misi ia nyambatang kanti manyuhin. Buin ingetang tiang apang ngepuk calingné. Ia ngorahang sepanan. Énggalan enten. Orahin tiang pules buin apang nyak tepuk raksasané. "Nah!" keto ia masaut. Maniné semengan suba nga-SMS tiang. Ngorahang tusing nyak teka raksasané buin. 
"Sedeng melaha." Keto tiang ngwales. Kewala ia nyambatang kenehné tusing tegteg. Ngaku inguh. Ipiané ngepungin kenehné. Raksasané ento rasaanga cara di sampingné. Tusing diipian dogen. Sabilang ningalin anak telektekanga. "Raksaaaaaa!" keto ia nyerit. Makejang serantaban. Makejang matakon encen raksasa?" Tujuhangan anak ané mara ngliwat. Mara kedék timpalné ané di sampingné. "Jelema stres" keto munyiné. 
Uli telung bulan jani, timpal tiangé tusing nyidayang tegteg anang abedik. Sabilang ada makrosokan, ia makesiab. Nyerit ngorahang raksasa. Tepukina raksasané ento nyiksa anak ané cerik-cerik apabuin anak ané tusing ngelah nyen-nyen. Peh jeg aluh pesan ia nyiksa. Ané sanget inguhina raksasané ento bisa ngamah tanah, ngamah gunung. kénkén tusing makesiabané, tanah kawitanné amaha tekén raksasané. Mara lakar engela énggalan ia jejeh. Malaib ia kedadang-kediding. Panyamaanné nakonin ngujang malaib?" "Ento tanahé amah raksasa?""Encen tusing ada amaha. Cai jelema stres. Kemo ka dokter jiwamubad!" 
Timpal tiangé makeneh-keneh "Apa saja dewekné stres." yén makelo-kelo stres sinah lakar struk, yén nglantas struk koné bisa ka setra. Ené ané jejehina. Apa krana jejehina? Ia tonden taen ngantén. Sabilang anak luh ané paakina ngorahang tusing nyak. Kenkenang nyakina? Anak luhé orahanga tumitisan raksasi. Nyén sing gedeg? yén alihang apang nyak anak luhé alus-alusin, misi ajumang, misi baangin pipis, eda bunga mawar dogen, bungan pipis abaang. Nah yén ngelahan beliang mobil cara anaké ané sugih-sugih. Ené tusing. Pragat sangsaya tekén anak luh. Payu kayang jani tusing ada ngugu. Dadi truli (truna lingsir) bisa manian. Madak apang tusing. Krana ia muani aukud di kulawargané. yén ia truli, nyén lakar maktinin sanggahné? 
Taen ukana jangkepanga ajak misanné. Misanné tusing nyak. Ngilang prajani misanné lantas ngalih balian apang tusing mabesikan ajak timpal tiangé. Ditu ia nyambatang tusing demen krana sabilang macepuk sambatanga raksasi. Nyekala anak jegeg ngoler lantas orahanga raksasi. Nyén tusing gedeg. Maan maselselan ajebos, timpal tiangé mara kalahina ajak misanné. Jani tusing buin. "Lakar ngujang nginguhang anak suba ngantén. Depang suba. Masi raksasi." Keto ia nyautin mara tiang nakonin. 
Baan sabilang anak majalawatan orahanga raksasa ajak raksasi. Kramané makejang gedeg. "Jelema ngaé anak gedeg dogen. Jani tegul nyak. Sinah suba tusing beneh kenehné." Saget nyak kramané ngejuk. Pedalem tiang dugasé ejuka ento. Ia ngetor. Ngorahang awakné tusing pelih. Pamuput timpal tiangé ento blagbaga. Tiang tusing nyidayang ngujang. yén orahin kramané ajaka liu. yén suba ajaka liu sinah kalah ané abesik. Apa ja orahanga pasti pelih buina kalah. yén suba ajak liu, diastun konden karoan beneh pasti menang. 
Pamuput timpal tiangé mategul. Mara mategul saget ada anak nekain désané ngorahang lakar meli tanah di désan iané. Makejang dadi maklar tanah. Dadi dagang bahan bangunan. Prajani maganti désan timpal tiangé dadi désa wisata. Marerod hotel-hotel, vila, homé stay kanti tukang tekap masi maan ejotan uli toris-toris ané nekaain désan timpal tiangé. Beh kasub désan timpal tiangé. Saan makelo-sayan ngliunang dogen carik, tegal, grembeng masalin goba dadi tongos toris. Kanti subak tusing ada. Krana yehé suba dadi adep. Apa kaden adana ento ané melayar ka tukadé. yén dugasé cerik, tiang biasa negakin gedebong lantas anyudanga kanti ka teben suud keto buin aba ka dulu buin tegakin ajak timpal tiangé ento. Jani suba len pesan. Sabilang tongos, mareren suba ada dagang ané lakar ngadep sakancan inem-ineman. 
Makejang demen. Uli tukang igel, tukang ukir, tukang-tukang ané lenan masi maan ejotan baan patekan torisé. Magenep polah turisé teka. Ada turis demen tekén anak bajang-bajang. Ada . toris demen tekén anak cerik-cerik. Ada toris demen malajah, ada toris ngadep narkoba. Mlegendah torisé teka. Timpal tiangé mara tuturin tiang keto lantas nyerit ngorahanga, "Raksasaaaa!" Tiang ngidih pelih tekén ia. Malah nuturang pajalan kramané. yén sing tiang nutur, sinah ia tusing lakar inget tekén raksasa. 
Mirib tiang paling tetepa nyagjagin timpal tiangé. Sabilang awuku tiang bisa malali ka umahné. Padalem ia anak truna kewala mablagbag. Mirib suba panemaya. Ia jani nuturang awakné suud ngipiang raksasa. "Man apa kaipiang?" 
la nyambat pepes ngipi aliha tekén Dewa-Dewiné. Maganti ané ngalih. yén ipidan raksasa ajak raksasi jani Dewa-Dewi. Mula pajalan idup.. Magenepan bisa nekain diipian. Ibi ia ngorahang ngipi ajaka malali tekén watek dewané ka pasisi. Ia makesiab krana tongos melastiné suba sayan cupek, cupit buina sayan telah kepung ombak gedé. Dadi Dewané ngajak mai?" Keto ia mumunyi di kenehné. 
"Dados kayun magenah ring cupit-cupité kadi puniki?" "Dija dogen dadi nongos. Di togosé gedé jimbar linggah dadi gedé. Di tongosé cenik cupit dadi cenik cupit. Ento luungné dadi Dewa-Dewi." Aget pesan dadi dewa-dewi bisa milihin ngalih tongos. "Keto ia ngrimik. Buin ia matakon. "Dados titiang arang ngipiang raksasa?" 
"Raksasané suba maan tongos melah. Ia suba pepek make-jang. Basangné suba mentil nyantung. Ento ngranayang tusing buin galak cara ané suba-suba. "Peh aget pesan. Pajalan raksasané. Saking dija manten raksasané?" "Mendahan. Ada uli gumi dini, ada uli gumi selat pasih, ada uli gumi delod pasih. Ada joh ada paak." "Pantes pisan titiang dumun sering manggihin raksasa pasliwer." 
"Jani, suba siep sepi jampi. Makejang suba maan ejotan. Apabuin pacaruanné suba magenepan uli segehan kanti taur suba kajalanang, tusing buin ngrubeda." "Punika becikné wenten upacara sareng upakara. yén nenten sapunika janten titiang jaga uyak raksasa manten." "Beneh pesan. Jani ajaka mabalih raksasa." "Purun singgih Dewa-Dewi?" "Ngujangjejeh?" "Nyanan ipun galak?" "Suba ngelah senjata. Ené anggon megatang." "Wantah sapunika titiang ngiring." 
Timpal tiangé ka tongos soroh raksasané. Wenten raksasa poleng. Wenten raksasa barak ngendih. Wenten raksasa selem denges cara mangsiné. Wenten raksasa mamutih cara anak suci. Wenten raksasa kuning sentak. Biin makesiab timpal tiangé mara macunduk sareng raksasa. 
Pasilwer raksasané sambilang ipun nayub saluir tuak arak ané munyahin. Aik-aik misi usap-usap basang. Mara lakar malaib timpal tiangé saget limanné ampun gamela olih para Dewa-Dewiné. "Kenken suba med ningalin raksasa?" "Sampun Ratu. Titiang nglungsur mapamit." "Tusing dadi keto. Jani apang tawang kénkén gumanti keneh raksasané. Jani lakar entungin dedari.
"Mara entungina saget ngigel raksasané maan dedari jegeg ngoler. Mara lakar geluta, saget raksasané ngelut paturu raksasa. Kedék timpal tiangé. Belog masi raksasané. Tusing tawanga dedari-dedarian. "Ené buin entungin." "Punapi nika?" "Tanah." "Dados tanah?" "Apang nyak bangkes-bangkes. Apang nyak mredigdig ba-sangné." 
Mara entungina tanah, raksasané makejang nyagrep. Misi nyerit. "Suksmaaa! Uli pidan ngantiang apang ulung tanahé ené. Mara nyak ulung." Marebut raksasané. Peh ada ngigel. Ada taag-taag baan legané. Jani maan ngisiang tanah. Ngisiang gumi. Saget timpal tiangé bareng entunganga mrika. Mara makesiab gati. Tuluuuung! Tiang amah raksasa." Panyamaanné nyajagin. "Jelema stres! Depang amah raksasa!" 
