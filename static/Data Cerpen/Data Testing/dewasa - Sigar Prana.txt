dewasa|Sigar Prana 

Sigar Prana bengong mapangenan. Ia mapitungan kené. "Ngujang dadi yehé angeté panes sakewala tusing ada api ngenah ngebusin? Dija ja nongos apinné?" Ngujang dadi matan ainé mesuang api sakewala tusing puun?" keto ia mapitungan cara senggaké kebo mabalih gentuh. Tusing maan penampen. Peteng ia mabalih bulan, lemah ia mabalih matan ai. "Koné guminé bunter. Ngujang dadi ada gunung? Ngujang dadi ada endep?" Keto dogen gegaenné I Sigar Prana. Buka adané, I Sigar anak nenga-nenga panawangné. Suba kudang anak dueg-dueg kanti ané mrasa nawang isin gumi takonina pragat pesautné ané soleh-soleh bakatanga. 
Ada nyambatang mula kaketo. Ada nyambatang eda sangetanga. Ada masi ané mageeman nyambatang nyandang itungin. I Sigar Prana mantas bisa nyautin baan keneh dogen. Ia sayan meled °awang. Sayan liu pakatoné masliwer di sirahné. Sayan ia tusing rungu sayan meled ia nawang. Jani, kenehné meled apang nawang ngujang dadi tusing misi api sakewala kebus. 
Dija ia tongos apiné kalané ento? Sajan mula jelema soleh-soleh ané itunganga. Somahné ané pedalem tusing taen bakat itunganga. Aget polos, tusing majanggar. yén ento buka janiné, bisa anak len nyeledetin. Mirib baan pebesen dugasé lakar ngantén ingetanga tekén somahné. Tusing pesan dad'i ngitungang anak len, tuah somah pedidi ané ada di kenehné. "Beli eda ja ané tuara-tuara itunganga. Ané jani patut itungang kénkén apang ngelah pipis. kénkén apang ngelah umah. Tusing lakar maan apa-apa ngitungang ané tusing ngenah. Ané tusing seken." 
Tusing sautina pangidih somahné. Ia meled nawang, sakewala kenehné inguh. Inguh meled nawang. Sabilang inguh kenehné, ia macelep ka umahné. Ditu, kawitanné ngejang sesepelan ental akebisan. Ping kuda-kuda pacanya ping keto ia tusing inget kanti ngalih dina guru, masi tusing kakeneh baana. Entalé ento anak soleh, yén ejohin ngenah tulisanné, yén paakin, marawat pangrupak tusing. Taen usudina anak nyak tusing nampak apa-apa. 
Ia makeneh-keneh, ental apa mirib ené? Ia mula demen mamaca. Apabuin nglah timpal Ki Sungsang Tutur adnina. Jatiné adanné ané seken Nyoman Widyakusuma. Sakewala, ia demenan madan Ki Sungsang Tutur krana sabilang tutur nyidayangbadinganga. Ipidantaen Dasaksarabadinganga. Biasané ka ka kenawan, ia kakebot pinceranga. Mula anut tekén adanné. Sabilang apa ja ané tepukina pragat pinceranga. 
Dugasé nika I Sigar Prana bengong mebalih Ki Sungsang Tutur. kénkén ja cara anak buta tumben kedat.. Makejang ngonanga. "Ngujang dadi? Ngujang keto?" magenepan pesan tepukina ané soleh-soleh. Mirib baan kedemanné apang nawang banian ga ia matakon tekén I Sungsang Tutur. Kéné dingeh dugasé ia matakon: "Sungsang ngujang ketoang Dasaksarané?" "Man kenkenang?" mabalik I Sungsang Tutur matakon. Sing soleh adana? Ané takonina mabading matakon. 
Sayan tusing kakeneh baana tekén I Sigar Prana. Ia mamunyi kéné di kenehné. "Sajan jelema adana. Ngelah dogen ia pasaut. Lakar intip tebongné. kénkén sujatiné I Sungsang Tutur. Ngujang ia kaketo?" I Sigar Prana ngintipin pajalan I Sungsang Tutur. Tepukina suba I Sungsang Tutur majujuk marep kangin matitisang matan ai sabilang semengan. Tepukina I Sungsang Tutur cara anak ngincepang patemon tutur. Rasaanga len pesan I Sungsang Tutur. 
Buin maniné buin intipa tekén I Sigar Prana tepukina I Sungsang Tutur mabalih matan ai nyerorokang kauh. Sayan-sayan tusing kakeneh baana I Sigar Prana. Ia tusing bani nyujutang buin suba pepes baan pasur tusing buka ané aptianga. I Sigar Prana baan meledné nawang. Ia nuutang pajalanné I Sungsang Tutur. Semengan marep kangin mabalih matan ai endag sanja mabalih matan lakar engseb. Di awakné suba rasaanga cara ngrudug. Kebus, dingin, anget, kesir-kesir anginé ngliwat di bungbung getihné. Ia jani sayan nyejehang dogen. "Dadi kakéné rasan awaké? Apa patuh I Sungsang Tutur buka idewek?" Ngénggalang ia negtegang bayuné. Ia ngunjalan angkihan lebihan tekén ping telu. Kanti rasaanga awakné nyak tegteg buin. 
Banianga ia matakon yadiastun suba lakar tawanga tusing seken lakar maan panampen. Sakewala, mara ia nokanang indik pajalan I Sungsang Tuturé buka keto. Kenyem I Sungsang Tutur. "Tumben I Sungsang Tutur kenyem," keto I Sigar Prana mamunyi di kenehné. "Koné meled nawang ngujang guminé bunter. Koné meled nawang ngujang suryané endag uli kangin lantas engseb kauh, yén sing pabalih sai-sai kénkén nawang. 
Koné meled nawang ngujang matan ainé kebus sakewala tusing puun?" Jani, makesiab kenehné I Sigar Prana. "Ngujang tawanga isin keneh ideweké tekén I Sungsang Tutur? Nyén ia ngorahin? Rasananga tusing taen iraga nuturang tekén nyen-nyen?" "Jani, Sigar suba nawang ngujang hunter. Suba adana tawang guminé bunter, matan ainé bunter, bulané bunter, bintangé bunter, sakewala baan kabelogané iragané pepes tepuk cempeng. Cempengné buina luung pesan. Dikenkéné buin bisa cara ilang. Jatiné ia anak ada, tusing ada ané ilang, tusing ada ané tusing ada." Bengong I Sigar Prana mara I Sungsang Tutur buka keto. "Sinah suba I Sungsang Tutur ené nyepel tetamian?" 
"Eda nakonang tetamian tekén tiang. Tetamian tuah meled nawang dogen. Pepesin matakon di keneh. Dong sina ada paswecan Suung bakat tepuk." Sayan-sayan tusing kakeneh baan I Sigar Prana. Ia pragat bengong dogen bisané. Telektekanga I Sungsang Tutur lantas ia majalan nuutin isin kenehné. Kija ja lakuna. Ia majalan. Mirib baan kalelehanné ia majalan. Kanti rasaanga kenehné leleh. Ia mereren di sisin tukad kenehné. Tepukina bé gede-gedé pasliwer. 
Buin I Sigar Prana mamunyi kene:"Yen dadi bé, sinah tusing makeneh boya-boya buka idewek jani?" "Tonden karoan bené tusing ngelah keneh," keto ngliwat di kupingné. Makesiab I Sigar Prana di sampingné suba majujuk I Sungsang Tutur sambilanga kenyem-kenyem mabalih I Sigar Prana klemis-klemis cara anak truna mara nyambatang rasa demen tekén anak bajang. 
