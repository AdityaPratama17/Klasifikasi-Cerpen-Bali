remaja|Balian

Anaké ngaukin ia pekak tamped sawireh cucuné madan Wayan Tamped. Jeegné sedeng dogen, tusing tegeh utawi endep. Awakné mokoh Ian kulitné sada selem. Biasa nganggon piyama selem, kamen batik tur duurné setata mablebed udeng putih. la pepes teka mulih ka umah tiangé di gunung matemu ajak I Bapa. 
Ada sawatara duang dasa kilo johné umahé di gunung uli desa asal kulawargan tiang wiadin Pekak Tamped. Mapan sukeh asané ngalih pangupajiwa di desa, I Bapa makisid ka gunung. Tusing pedas tiang ping kuda kaden abulan Pekak Tam¬ped teka mulih. Tiang nu inget yéning tiang setata majujuk ngintip di durin korden jelanané sedek ia ajaka I Bapa negak masila ngorta di kamar tamuné. Makadadua ngebit-ngebitang lontar sambilanga ngraos Ian nginem kopi ané gaenanga tekén I mémé. Biasané padaduanan ngorta kanti ka peteng. Setata dapetang tiang nu megadang kala tiang bangun makita ngenceh tengah lemengé. 
Pamuputné I Bapa nawang yéning tiang pepes ngintip, kewala ia tusing pedih. Tiang takonina ngudiang koné malaksana buka kéto. Baan meledé nawang tiang tusing ja lantas masaut nanging mabalik matakon nak ngudiang Pekak Tamped pepes nekain I Bapa. 
"la meled melajah," kéto pasaut I Bapa. 
"Melajah apa?" tiang nyedsedang. 
"Melajah pang bisa ngubadin." 
"Dadi balian cara Bapa?" 
"Beh, Bapa sing ja balian." 
"Kaden Bapa pepes ngubadin?" 
"Ah, Bapa tuah matulung yén nuju ada nak kaselek." 
"Apa binane?" 
"Yen balian nrima pasien cara dokter." 
"Maan pipis masih?" 
"Maan sarin canang." 
"Yen kéto Nyoman kal dadi balian gén buin pidan." 
"Luungan dadi dokter." 
"Ah, nyanan sing ada nak demen." 
"Dadi keto?" 
"Dokter kaden nyuntik yén ngubadin?" I Bapa kedek ngelkel. 
"Apa luungné dadi dokter?" tiang matakon. 
"Yen dadi dokter aluh ngalih pis." 
"Yen balian?" 
"Aluh masih, kewala balian sing ja maan gajih," I Bapa nerangang. 
"Yen dokter, lenan ken maan gajih masih maan pipis uli mukak praktek. Ento awanan dokteré enggal sugih. Kewala tusing aluh pajalané apang sida dadi dokter. 
Lenan tekén dueg liu masih mesuang pipis anggon melajah Ian meli buku." Dueg Ian liu mesuang pipis! Setata inget tiang tekén munyin I Bapa. Miribné sukeh sajan lakar nyidang dadi dokter. Yadian di sekolah tiang maan rengking luung, I Bapa asané tusing ngelah pipis lakar anggon prabea. Ada tepukin tiang pipis di lacin mejané, sakewala pipisé ané mabendel-bendel ento yén suba galahné serahanga tekén Tuan Manuji, nak muani ané gedé ganggas Ian mabasang cara nak beling. 
Taén I Bapa ngajak tiang ka kota Ian singgah ka toko nak mua¬ni ané limané mabulu samah ento. Tokoné gedé sajan, bek misi barang dagangan marupa kain-kain. Tuan Manuji ngelah pianak madan Raju ané mirib matuuh patuh tekén tiang. Di duur montor bisé nuju mulih, cunguhné ané lantang Ian alisné ané tebel tusing suud-suud marawat-rawat di matan tiangé. Inget masé tiang tekén tokoné jumah ané cenik, joh landing ajak tokoné Tuan Manuji. "Pengeng?" I Bapa matakon. Tiang kituk-kituk. 
"I Raju dueg di sekolahan?" tiang laut matakon. I Bapa nlektekang paningalan tiangé. 
"Nguda dadi gregetan buka keto?" 
"Yen dueg, pasti ia dadi dokter yén suba kelih." I Bapa makenyem. 
"Bapa nawang," kéto I Bapa masaut. 
"Nyoman pasti ma-keneh dadi dokter. Saja sing? Kewala baana Bapa sing sugih, Nyoman sangsaya sing ja lakar nyidang nuutin kenehé." Tiang nguntul, tusing pesu munyi. 
"Nah, melajah dogen malu selegang," I Bapa ngusap-ngusap tundun tiangé. 
"Nyen nawang, ngancan Nyoman kehh ngancan luung asil tokoné." 
Nuju dina Saraswati, tiang ngastiti bakti ring Ida Sang Hyang Aji Saraswati. Lenan tekén nunas karahayuan Ian keduegan tiang masih nunas apang I Bapa lais madagang, liu ngelah pipis apang ada anggon bekel masekolah dokter. Sakewala, tondén tamat tiang uli so I Bapa nadaksara gelem. Sadina ia nylempang di duur pasareanné nuju rematikné kumat. Tusing nyidang naanang dinginé di gunung, pamuputné I Bapa mulih ka desa. Tiang ajak Wati, mbok tiangé, kéto masé Beli Sumerta tusing bareng. Sasidan-sidan Beli Sumerta laut nerusang utsahané I Bapa ané suba sayan surut. Disubané ta¬mat smp tiang inguh. Makeneh nerusang sekolah kewala tusing ngelah prabea, buina sma utawi smea tuah ada di kota. Ada sawatara pitting dina tiang mapangenan. yén uli dija kaden I Bapa nawang saget tiang orahina mulih ka desa. 
Neked di desa tepukin tiang I Bapa sada segeran yadiastu re¬matikné koné nu kumat kapah-kapah. 
"Ada keneh lakar nerusang sekolah?" kéto I Bapa matakon seken. Tiang tusing ngenggalang masaut. yén orahang beneh-beneh, tiang jejeh I Bapa sedih krana sing ngelah prabea. 
"Sekolahé sing joh uli dini. yén Nyoman lakar nerusang, ngajag dogen uli jumah. Menek sepeda cara pisagané," tutur I Bapa. 
"Kaden iraga sing ngelah sepeda?" kéto pasaut tiangé. "Meli nyen sik, ané bekas." 
"Uli dija pipisne?" Tiang nlektekang I Bapa ajahan. yén uli ngulat sok tiing miribné tusing nyidang I Bapa munduhang pipis lakar anggon meli sepeda. 
"Ibi memen ceningé ngadep celeng," I Bapa nyautin, "pipisé to anggon meli." Tiang suba ngelah sepeda makudang dina sasubané tiang maraosan ajak I Bapa. Sambilanga ngenjuhin tiang pipis anggon mendaftar, I Bapa mabesen, 
"Nyoman dadi mapangapti ané paling melah, kewala da nyen engsap nak idupé sing ja misi ané melah dogen." 
Teka uli sekolah, tiang mautsaha kénkén carané apang sida bareng nekang pipis. Tusing makelo melajah tiang suba bisa ngaé sok cara I Bapa. Lenan tekén ngulat sok pesenan tiang masé ngaé sok ané adep tiang ka peken. Lumayan masé asilné kanti tiang nyidang nabung sakebedik anggon prabea sekolah. Nanging ngancan makelo sok tiingé ngancan udu, langah anak meli. Liunan anaké demenan meli sok ané malakar aji plastik. Yen kené unduké bisa dogen tusing nyidang nerusang sekolah, kéto tiang mapangenan. Nanging I Bapa nu nyidang maang tiang pipis nuju tiang perlu mayah uang sekolah. Krana meled nawang tiang laut matakon tekén I Bapa uli dija tekan pipisé ento. 
"Uli Pekak Tamped," kéto pasautné. 
"Ané pepes nekain Bapa ipidan?" 
"la suba dadi balian jani." 
"Ada nak ngorang koné ia ngiwa." I Bapa mendep, cara ada ané engkebanga. 
"Nguda dadi Bapa nyak nganggon pipis uli nak keto?" 
"Bapa sing ja nrima pipis ané sing Beneh." 
"Men pipis apa to?" 
"Ipidan dugas Bapa mara mulih, Bapa maan duman carik. Kewala ban liuné ngelah utang, cariké to gadeang Bapa. Kabenengan Pekak Tamped ngelah pipis, baang Bapa ia ngadé cariké maaji padi duang ton." Tiang negak mapangsegan. 
"Men kéto depang suba Nyoman suud masekolah," kéto tiang ngraos. 
"Masekolah to penting, Man. yén nu ada uleh-ulehan terusang malu masekolah." Petengné tiang sing nyidang sirep. Tiang lantas nogdog jelanan kamar I Bapa. 
"Kenken mirib yén cariké to adep?" kéto tiang matakon disubané negak di sisin dipané. 
"To suba ané sedek pinehin Bapa," saut I Bapa sambilanga ngedenang endih lampu templek ane magantung di sisin temboké. 
"Kewala da adepa makejang." 
"Kewala sukeh asané."
 "Ngudiang sukeh?" 
"Asané ada kenehné Pekak Tamped ngelahang cariké to, kewala ulian ngamenekang ajin gagadené adéng-adéng kanti patuh ajak ajin pameliné." 
"Men kéto adep jak nak lén dogen." 
"la sinah sing lasia." 
"Apa urusané, iraga nak ngadep gelah padidi?" 
"Nyoman nawang apa artiné yén ia sing lasia?" 
"Bapa jejeh yén ia lakar ngaé ané tuara-tuara?" tiang matakon. 
"Nyoman ané kenehang Bapa," sautné. "Nyoman sing jejeh. Kaden ipidan ia melajah tekén Bapa?" I Bapa mandrengin tiang sambilanga makenyem. 
"Sing madaya Bapa yén Nyoman wanen buka kené," I Bapa lantas nepok-nepok tundun tiangé laut ngorahin tiang apang sirep. Buin maniné tiang ajak I Bapa nekain umahné Pekak Tamped. adéng-adéng I Bapa ngorahang tatujoné teka kema, kewala Pekak tamped tusing lega ningehang. 
"Carik warisan kal adep?" sautné, "sing jejeh salahang pitara?" Mapelengek I Bapa satondené masaut, "Suba makelo pesan sentanané nandang sengsara, miribné pitarané ané nguduhang apang ngadep cariké to. Mapan sing ada buin ané lenan anggon mauleh-ulehan. Buina dugas mragatang dane-danené apang madan bersih, nak makejang ulian dakin liman sentanané. Jani sedek sentanané katiben pikobet, miribné sing ja dadi ati pita¬rané lakar nyalahang senatanané ané ngadep carik." 
Makalo Pekak Tamped mendep satondené masaut bawak, "Cang sing ngelah pis." 
"Men kéto kal tanjenang tekén nak len." Pekak Tamped ngucek-ngucek puntung rokoné di bucun latené tan pasaut. Ngenah sajan yéning ia tusing lega. Liwat telung dina ada anak uli dajan desa ané meled meli cariké. Disubané pragat urusan mayah gagaden aji pipis baan ngadep cariké, pepes tepukin tiang Pekak Tamped negak di warung Men Bayu di bencingah sambilanga nginem tuak utawi arak. la nawang yén tiang pepes nepukin ia ditu sebilang tiang lepas uli sekolah. Nyapnyap tiang nepukin solah Pekak Tam¬ped ané tawah buka kéto. Tiang takut yéning ia punyah laut mlegendang déwék tiang. 
Makudang bulan suba liwat, tiang tusing taén buin nepukin Pekak Tamped di warungné Men Bayu. Baan meledé nawang, sorené ento tiang ngalekokang sepeda ké warungné Men Bayu laut matakon ngudiang Pekak Tamped tusing taén ngenah. 
"Yeh, Nyoman sing nawang?" Men Bayu mabalik matakon. 
"Ia suba ngalahin tuni semengan." 
"Ngalahin mati?" 
"Aé, Bapan Nyomané sajan-sajan ririh." 
"Apa urusané jak Bapan tiange?" 
"Beh, mapi-mapi gén Nyoman. Makejang anaké suba nawang yén Pekak Tamped sing nu ulian kalah masiat." Tusing ngraos buin tiang ngencolang mulih. 
"Bapa ané ngamatiang Pekak Tamped?" kéto tiang matakon polos disubané neked jumah. I Bapa mapelengek ningehang. 
"Apa orahang Nyoman?" 
"Men Bayu ngorahang Pekak Tamped mati ulian kalah masiat." I Bapa makebris kedek.
"Keto suba anaké di desa, demen sajan ngae satua ané tawah-tawah." Macelep ké kamaré, tiang lantas negak bengong. Inget tiang tekén Pekak Tamped ané pepes nginem tuak Ian arak di warungné Men Bayu. Tiang setata nguntul yén nengnenga, jejeh tiang nepukin paningalanné ané barak. Kewala makelo-kelo sunaran paningalanné ngenah sayan enduk Ian pipiné cemil masawang kuning, cara anak ngraksa beteg. Meh-mehan tuak ajak araké ané ngranang ia ngemasin mati.
