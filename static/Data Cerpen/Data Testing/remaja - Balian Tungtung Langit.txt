remaja|Balian Tungtung Langit

"Mé, melah pesan satuan memené dibi. Tiang kanti engsap ngedat. Man jani ngelah buin satua? Lamun ngelah, satuain ja tiang ajak timpal-timpal tiangé. Pedalem té tiang. yén memé tusing maangin satua sinah manian tiang dadi engsap tekén satua. Koné yén engsap, bisa paling kenehé. Tusing nawang satua, tusing koné nawang awak padidi. Manian sina tiang bisa nyatuang pajalan idup tiangé." 
Ayu Mas kendel mara ningeh buka keto. Ada pikenohné rasaanga satuan iané. Apabuin buka jani kalahang kartun uli di tipiné. Sinah sayan makelo sayan engsap tekén satua. "Nanging keto ingetang matulung tekén rerama. Ingetang malajah. Ingetang masi mabakti. Tusing dadi pragat ningehang satua dogen."n 
"Sinah pesan Mé. Tiang mautsaha nyalanang pebesen Memé. Man jani apa satuan Memé?" 'Nah melahang, jemakang malu memé ubi di paon! Apang entelan isin satuané." "Nah, Mé." Magrudug timpal-timpalné AyuNingAti ka paon. "I Pudak Sategal dogen orahin." "Pudak kemo ka paon." 
Pudak Sategal ngénggalang. Ia suba meled pesan ningehang satuané dugasé ibi sawat-sawat dingeha madan Balian Tungtung Langit. "Ené Me!" "Jani satuaina:" 
"Ipidan ada Balian Tungtung Langit adanné. Sakti pesan. Liu ngelah sisya. Liu ngelah ental. Di umahné ada kropak, ada masi ental lojoran. Makejang entalé ento misi soroh kawisesan. Ento ngranayang kawisesanné idup di awakné. Apa ja itunganga jeg dadi. Ané selem bisa dadi putih. Ané putih bisa dadi selem. Ada ngorahang layahné mesuang api, ubun-ubunné masi ngabar-ngabar. Anak ané meliat bisa nguntul baana. Apang tusing salah tampi I Balian Tungtung Langit, ané macepuk tekén ia, anggut-anggutanga sirahné." "Ané lacur bisa dadi sugih, Mé?" 
"Badengan mendep malu. Pragat nguci dogen. Dingehang malu!" "Iraga meled sugih bes kakéné idupé. Bapan iragané suba tuna arta sina nyidaang Bapa Balian Tuntung Langit nulungin?" 
"Saja buka munyinné I Badengan. Don kayu jemaka dadi pipis. Dikenkéné kumpulanga pipis timpalné lantas mantraina nyidayang dadi ping dasa. Sukat ento Balian Tungtung Langit sayan kasub. Sayan mamurti kawisesanné. Maderek anaké ka umahné Balian Tungtung Langit meled apang pipisné sayan ngliunang. Sayan ngebekin di bang. Kanti ada bani nyilih dini-ditu apang maan pipis lebihan." 
"Luung pesan Balian Tungtung Langit, Mé. Ngujang dadi madan tungtung langit, Mé?" "Saja buka patakonné I Sampian Mas. Tungtung ento muncuk, langit marti job sawat, tegeh. Balian Tungtung Langit artiné balian ané mawisesa pesan. Buina ia demen ngumpulang anak ané lacur-lacur lantas baangina pipis. Makejang nyumbungang Balian Tungtung Langit. Semengan kanti peteng ada anak nangkil tekén Balian Tungtung Langit." 
"Lamun keto, Mé, ajak apa tiang kemo. Meled maan ampis-ampisanné abedik." "Mendep Pudak Sategal. Tusing nawang I Memé enu nyatua." "Peh maan masi I Badengan ngwalek." "Lantas kénkén, Mé?" 
"Baan kasubné, lantas I Kayun nekain umahné Balian Tungtung Langit. Ngorahang awakné taen jengahina tekén Ayu Ratih. Ia ngaba daksina, ngaba pejati. Demen Balian Tungtung Langit. Orahina mabakti ka sanggahné lantas orahina ka kamar suciné. Koné yén macelep ditu lakar énggal maan tulungan." "Man tulungina Mé?" 
"Ngujang tusing? Ia mula melah. Ajaka lantas I Kayun ka pura-pura apang bisa paak tekén pura. Ngrastitiang awakné. Apang bisa welas asih tekén timpal. Apang bisa ané gedeg dadi dabdab. Apang bisa ngwales baan bunga diastun entungina batu. Liu anaké ané marengin apang maan iusan rasa tresna asih. Ané pepes intipa tekén ané marengin, makipekan dogen Balian Tungtung Langit bisa dadi pipis." 
"Emiiiiih gigis saktiné Bapa Balian Tungtung Langit. Meled malajah ditu." "Buina ia ngelah perguruan. Perguruan Rumrum Budhi adané. Sisyané liu pesan. Memé ningalin dogen nyeeg baan liunné ngelah sisya. Sisya dogen bisa mesuang bebai." "Lantas kénkén Mé?" 
"Lantas jemakang malu memé yeh. Suba uli tuni ngamelmel. Cara ogel gigin memené. Bibihé lepis rasané." "Tiang nyemakang Mé." I Badengan ngénggalang krana ia meled pesan dadi anak sugih, anak sakti buka Balian Tungtung Langit. "I Kayun lantas baangina mantra pamungkah keneh. Ia kendel pesan. Sabilang peteng, acepa Ayu Ratih apang nyak paling kenehné." 
"Kenken munyin mantrané, Mé? Tiang meled nawang abedik sina dadi anggon manian.""Tusing dadi awak enu mebo cekuh." "Beh pocol jani maan satuanné dogen. Lanturang malu, Me!" "Ayu Ratih maan paling kenehné. Inget tekén I Kayun lantas aliha ka umahné. Lega pesan I Kayun misi buka apti-aptianné. Tusing rugi ngidih tulung tekén Balian Tungtung Langit." "Payu ngantén ajak I Kayun?" "Tusing!" "Dadi tusing, Mé?" 
"Mara tawanga Ayu Ratih jegeg ngoler lantas plaibanga tekén Balian Tungtung Langit." "Man nyak Ayu Ratih?" "Mara tingalina umahné Balian Tungtung Langit prajani magenti kenehné Ayu Ratih. Misi buin pipisné membah." 
"Badah. Beler pesan Balian Tungtung Langit. Tusing nulungin adana ento, Mé. Nyakitin anak suba sakit. Lamun keto tiang buung malajah kemo, Mé. Kanggoang ningehang satua dogen. Lakar ngujang malajah tekén anak tusing melah kenehné. Memé ngorahang pepes ka pura-pura kaden tiang suba luung kenehné." "Tusing karoan masi. Tusing sabilang anak ngenahné melah neked ka tengah melahné. Sangkananga eda énggal ngon tekén anak." "Man kénkén lantas I Kayun?" 
"Buin ia matapa. Kanti maan mantra pangisep guna lantas tangtangina Balian Tungtung Langit. Pada-pada mawisesa. Dugasé ento sabilang wai ada anak mati. Sabilang wai ada ngetor di margané." "Ngetor kénkén Mé?" 
"Liu kranané ngetor. Ada ngetor ulian pipisné tusing ulianga tekén Balian Tungtung Langit. Ada ngetor ulian aliha tekén pisagané krana nyilih pipis tusing nguliang. Ané jejehina. Tawang?" "Tusing, Mé. Nyén nawang?" "I Balian Tuntung Langit bisa ngilang." "Ngilang, Mé. Man sajan ngilang?" 
"Adané dogen anak sakti liu ngelah tongos. Ia ngelah gua di umahné. Guané nembus nyatur désa. Ditu ia nongos. Kanti rasaanga suba degdeg guminé lantas mara ia pesu. Dugasé pesu, dingeha ortané I Kayun suba tusing inget tekén awak. Ia jerat-jerit. Padalem memé, I Kayun. Jani, ia enu gelem. Kenehné sakit gati cara tatu krebesin uyah. Pedih pesan." 
"Sing dadi ubadin I Kayun Mé?" "Dadi. Kewala ubadné suba keweh pesan." "Apa Mé? yén nyak Dadong Rimrim ngubadin, mara koné ia seger. Tuah ia ané ngelah serana. Ngelah panungkul agung." "Pedalem pesan I Kayun. Ento nyén jerit-jerit, Mé?" "Mirib I Kayun?" Makejang mrengang mara ada anak buduh jerit-jerit ngaukin . Tusing tawanga anaké ento, anak truna punyah krana nginem arak brendi. 
