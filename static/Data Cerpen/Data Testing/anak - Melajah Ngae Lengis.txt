anak|Melajah Ngae Lengis

Sasukaté ada Virus Corona ring Bali, para murid-muridé liburanga tekén pemerintahé. Suba ada limang bulan lebih di jumah malajah. Ulian inguh tiang ngalih kenehé liang apang tusing emed di jumah. Apa buin jani hari Minggu tusing ada paplajahan. Matan ainé panes nyentak, pas jam roras tengai tiang negak bengong, lantas mémék tiangé matakon.
"Ngudiang to Mang?Adi ngoyong gén?"
"Mé, tiang med gati pun jumah melajah onliné lan sinyal sukeh gati ngalih ring désa, jak tusing ngerti pun tiang, pidan ya tiang ngidayang masuk buin Mé?"
"Mimih déwa ratu, masak monto gén kanti emed, Mang yadiapin melajah di jumah tusing ja melajah online gén fokusangné, nanging iraga harus bisa masi ngemanfaatang waktuné ené anggén melajah nyemak gaén lén, iraga tusing dadi males-males nawang, pang tusing kanti emed, jemak gegaén ané ada gunané lan plajahin. Apa buin ada Virus Corona tusing tawang buin pidan kadén lakar masuk, jani selegang malu Komang melajah diapin di jumah."
Bengong lantas tiang mirengang i mémé, mamunyi sambilanga megedi mejalan ngajanang ka tongos abiané. Munyinné ngilang-ngilangang. Lantas tiang ngojog balé tur mebalih. Tusing ada duang jam. Saget i mémé ngaukin tiang.
"Mang mai ja!! Tulungin malu mémé, ajahina ja."
"Ngujang Mé?" Sagét ngenah i mémé ngaba buah nyuh akranjang suuna, metingalin ling tengah jelanané, lantas empuga.
"Ngudiang to Mé? Liu sajan adi ngempug nyuh."
"Né suba peplajaan adané Mang, mai tulungin ajaka ngaé lengis!"
Makesiab lantas tiang, mejam-jam makeneh-keneh, kénkén koné carané ngaé lengis. Disubané tiang taén ningeh ngaé lengis nganggén mesin pabrik.
"Éngkén carané ngaé lengis Mé? Mémé tusing ngelah pabrik."
"Tusing ja nganggén pabrik Mang, mai!!! Jani tulungin malu mémé, sambilang malajah Mang!" Sasuudan i mémé ngempug, tiang orahina nyeluh lantas ngikih.
"Mé éngkénang bin né Mé?" Jak ribet sajan asané ngaé.
"........." Mémé tusing nyak masaut.
Sayan paling keneh tiang, sayan kepung meled apang nawang carané yéning ngaé lengis tusing nganggén pabrik.
Sautina baan kenyem patakon tiang. "Tusing ja kéweh Mang, yéning suba malajah jek pasti bisa."
"Mai malu aba!"
Sesudan nyuhé mekikih, janga di tengah cobék ané gedé, lantas i mémé nempuin yéh. Peresa lantas saipa enyuhé ané suba makikih ento kanti dadi santen.
Sssubané dadi santen lantas lebengina di paon kanti ngerodok nganggén panci ané gedé.
"Mé suba ajam lebih ngantosang éngkénang mangkin?" kéto tiang matakon.
Masaut lantas i mémé. "Jani tulungin malu Mémé ngangkid tur matandusin."
Sesudan tandusina ngajak i mémé mangkin tiang orahina ngantosang kanti dingin lantas lebengina buin ngajak i mémé ané suba tandusina apang kanti dadi lengis.
Sambilang ngantosang, i mémé ngajakin tiang negak, ditu lantas tiang ngaé téh. Suud ngetéh, tiang nglanturang nyampatang umah kanti neked di pekarangané. Suud kéto nglanjut tiang nektek dagdag ané aliha dibiné di abiané, lakar anggona maman sampi.
Galahé suba jam tengah telu, lantas i mémé ngangkid tandusané tur aliha lengisné ejanga di botolé. Sasukaté i mémé ngajahin ngaé lengis, jani tiang bisa ngaé lengis tradisional.
"Wantah akéntenan Mang jani ngidayang iraga ngelah lengis tusing buin meli awak nongos di désa. Apabuin jani kéwéh ngalih pis anggén mablanja. Ulian guminé jani ada Corona, yéning nyuhé adep yadiastun mudah, jani kanggéang anggén lengis bedik-bedik."
"Seken Mé, jani tiang bisa ngaé lengis, ngidang ba jani nulungin Mémé ngaé apang sinah iritan mémé mablanja lan ngidayang ngadep. Hahahaa..," kedék lantas tiang kenehé liang.
Sesukaté i mémé ngaé lengis, mangkin kulawargan tiang tusing taén buin meli lengis di masan Coronané ené, i mémé ngidaang iritan. Lan jani tiang ngadep lengis yadiapin ané meli tuah ajak a désa lan nyamané jani tiang ngidayang ngelah penghasilan yadiastun ngaé lengis tradisional ené.
