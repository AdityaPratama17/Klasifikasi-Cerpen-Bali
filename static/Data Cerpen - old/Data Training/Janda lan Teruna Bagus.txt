dewasa|Janda lan Teruna Bagus

Janda ané matuuh séket tiban ento biasa kaukina Bu Kadék tekén timpal-timpalné peturu dagang basa-basa Ian jukut-jukutan. Nyabran soré ia ajak timpal-timpalné pada ngebérang dagangan di sisin jalané, ada sawatara satus meter johné uli stasiun kereta apiné, Stasiun Kebayoran Lama. Ento awanan lalu lintas di wawidangan ento setata macet. Yén tusing ada ané mabuat liunan anaké tusing nyak mentas di jalané ento mapan sukeh sajan baan ngliwat. 
Sorené ento Bu Kadék napetang anak teruna majujuk di malun tongosné madagang. Jelegné sada tegeh Ian siteng, gobané sing nyandang buin raosang, sinah ngaé bajang-bajangé angob yéning kacunduk. Lenan tekén malis tebel, cunguhné masé mancung, pantes sajan dadi bintang sinetron. 
"Meli apa, Bang?" kéto Bu Kadék matakon nganggon logat Betawi. 
"Meli tabia," teruna bagus masaut. Bu Kadék nyemak koran bekas di sampingné. 
"Jikuda?" 
"Limangatus dogen." Bu Kadék prajani sengitan tur ngremon. "Seksi kaketo meli tabia tuah aji limangatus?" Teruna bagus makenyem. 
"Men ji kuda dadi meli?" 
"Paling bedik ji siu." 
"Nah, baang suba ji siu." Sedek Bu Kadék nyemak tabia agemel Ian pejanga di duur koran bekasé, anak muani ento ngenjuhang lima, nguangin tabiané. 
"Amunné gén," kéto abetné. "Anggon apa meli tabia amunné?" 
"Ada gén," masaut teruna bagus sambilanga makenyem. Sasubané mabayahan ia ngorahang terima kasih laut magedi. Bu Kadék bengong, angob cara kena guna-guna. Makelo tingalina tundun anak muaniné ento kanti ilid di tongosé ramé. yén Wayan Karma nu idup, mirib suba amunto masé gedené. 
"Beh, Bu Kadék cara nak bajang dogen. Klangen buka kéto, cara sing taén nepukin nak teruna bagus," kéto Mbak Sri, da-gang kecambah di sampingné ngonjakin. Bu Kadék marasa kimud ningehang. 
"Awaké jeg bisa gén," sautné cara nak pedih. 
"Raga tuah ngon nguda dadi ada anak buka keto? Omelin tusing ja pedih, malah kenyem-kenyem ngorahang terima kasih." 
"Ento madan nak sabar. Sing ja cara Bu Kadék, jeg pragat ngremon sebilang wai." 
Bu Kadék mendep. ané orahanga tekén timpalné ento tu¬sing ja pelih. Tusing taén ia tusing ngomel awainé. Ada dogen ané ngranaang ia buka kéto. Solahné ané jelek ento suba makelo edenganga ideh-ideh. Suba lebih tekén dasa tiban, sasukat somah lan pianakné ané paling kelih ngalahin mati ulian sengkala di rurungé kala menek sepeda motor. Sebet pesan kenehné kelangan kurenan Ian pianak ané tresnaina. Sawai sasukat ento pragat sedih, yén tusing maan ngomel biasané tusing makita madaaran. Luh Ningsih, pianakné nomor dua pepes sajan maksa méméné madaaran apang tusing kena sakit maag. 
"Mé," kéto Ningsih ngraos petengné sedek ngaenang méméné bubuh. 
"Yen mémé terus-terusan kakené sing patuh tekén mémé nganggap Luh sing ada." Raos Ningsih ané saderana ento tusing buungan ngaé Bu Kadék cara mara bangun uli ngipi. Nadaksara ia inget yéning suba malaksana ané tusing beneh. Meh-mehan ento ané ngranang liu anaké tusing demen ngraos ajak paukudané. Sedek ia ngeneh-ngenehang dewekné, inget ia tekén anak teruna ané meli tabia. Sebilang inget tekén kenyem anaké ento ia setata marasa liang. Mara ia tangeh yéning anak teruna ento teka buka ngedengan sasuluh. Nyen anaké tusing demen ne¬pukin mua ané malas baan kenyem? Buin maniné Bu Kadék ngeberang dagangan sambilanga magending. Nadaksara ia dadi someh, setata makenyem Ian ngraos nganggon tata kerama. Timpal-timpalné ané madagang di sampingné pada ngon nepukin ia buka kéto. 
"Tusing medaya raga yén ada janda suba tua bisa kasengsem ajak nak teruna bagus," Mbak Sri buin ngonjakin. 
"Mendep awaké" saut Bu Kadék mapi-mapi gedeg. 
"Sing sajan bisa nepukin nak liang." 
"Ngipi apa ibi sanja, jeg nadak bisa egar buka keto?" 
"Aduuhh, jeg setata pelih raga. Ngomel pelih egar pelih. kénkén sajané keneh awake?" Luh Ningsih masé marasa sangsaya nepukin solah méméné sanget lén tekén ané suba-suba. Eda-eda I mémé suba sendeng ulian kaliwat stres? Marasa jejeh, keledanga kenehné ngraos ajak méméné petengé ento. 
"Kenken Luh, nguda dadi osah kaketo?" matakon Bu Kadék sambilanga makenyem. Nepukin méméné makenyem Luh Ningsih ngancan jejeh, mapan suba makelo sing taén tepukina méméné makenyem nuju ngraos ajak dewekné. Tusing ngomel dogen suba luung. 
"Da sangsaya nepukin mémé lén tekén ané suba-suba. mémé sing ja buduh." Ningsih nlektekang paningalan méméné. 
"Kenken unduké dadi mémé bisa masalin nadak buka kene?" 
"Sing nyandang raosang to. Orahang kuda Luh perlu pis?" "Nguda mémé nawang Luh perlu pis?" 
"Memé suba apal tekén sebeng Luhé." Ningsih makenyem kimud. 
"Luh perlu pipis bin cepok gén," saut Luh kalem. 
"Kenken? Suud né sing kal perlu pis bin?" Luh Ningsih kituk-kituk.
"Men suba pragat kuliahe?" "Suba Mé, ené anggon mayah wisuda." 
"Yeh, dong Luh suba tamat ne?" Luh Ningsih manggutan. Bu Kadék tusing nyidang naanang liang kenehné. la laut ngelut pianakné sambilanga ngetelang yeh paningalan krana marasa bagia pesan. 
"Apa kal tagih, Luh? mémé meled pesan ngemang Luh hadiah," Bu Kadék ngraos sambilanga ngusap yeh paningalané. 
"Sing perlu mémé maang hadiah buin. mémé suba masalin jani, ento suba satmaka hadiah ané paling mael." Bu Kadék buin ngelut pianakné.
"Memé kal ajak Luh ka Senayan," Ningsih mapitau disubané enteg kenehné Bu Kadek. 
"Ka Senayan? Ngudiang kema?" . "Ditu Luh lakar mawisuda, di Balai Sidang." 
"Di tongos president mapidato?" Ningsih manggutan. 
"Aruh, da ja mémé ajaka kema, lek atiné. mémé tuah dagang kabasa, sing pantes asané macelep ka tongosé ento." 
"Ngudiang lek, pantesné mémé bangga. mémé lakar negak di kursi vip mapan pianak mémé lulus terbaik di fakultasné." 
"Luh lulusan terbaik?" Buin Ningsih manggutan. 
"Mih..., apa dogén gaen tiangé kanti liu sajan ané sing tawang unduk pianake?" Bu Kadék nyelselin déwék. Mapan Ningsih sanget pesan mapangidih tekén méméné, pamuputné Bu Kadék nyak ajaka ka Balai Sidang Jakarta Convention Center lakar nyaksiang Luh mawisuda. Semengan sajan ia suba ajaka ka salon tekén Luh. Nganggon kebaya Ian kamen endek, bokné masanggul cara lakar marengin perayaan Hari Kartini. Mapayas kaketo Bu Kadék ngenah cara majikan ané tusing kuangan pipis.Yen timpal-timpalné peturu dagang nepukin sinah pada tusing kena baana ngingetin. Runtag bayuné Bu Kadék dugas macelep ka gedong Ba¬lai Sidang. Di tengah gedongé ané bunter, maker baan kursi ané mapangked-pangkedan cara di stadion, majerjer kursi ané liuné asiu. Ditu calon wisudawané pada negak. Bu Kadék marasa ongkeb di gedongé ané linggah nganggon ac sentral ento. Peluhné tusing buungan ngetel dugas limané dandana tekén Luh ajaka majalan ngojog jerjeran kursiné ané simalu. yén Luh tusing lulus terbaik di fakultasné, sinah Bu Kadék negak joh di sisi, di kursiné ané mapangked-pangkedan cara di stadion. 
Makelo negak di kursiné ningehang pidato ngranang Bu Kadék kiap. Kewala sasidan-sidan taananga kiapné, apang tusing ngaé elek cara wakil rakyaté ané pada geris-geris pu¬les sedek marengin sidang. Nyen nawang ada anak ngrekam nganggon video laut penekanga ka yutub. Mara lega kenehné disubané Luh Ningsih menék ka panggung. jegég sajan tepukina pianakné nganggon toga. Ngetel yeh paningalané nyaksiang pianakné maan penghargaan selagai lulusan terbaik di fakultas ekonomi. Suud acara wisuda, liu anaké nyalamin Ningsih Ian Bu Kadék, ngucapang selamet. Satondené mulih Ningsih ngedeng liman timpalné ané muani Ian ajaka maekin méméné lakar ajaka mapotrek bareng-bareng. 
"Mé, ené Edi timpal tiangé," Luh ngenalang timpalné. Bu Kadék ngon. 
"Beh, timpahié Luh ene? Kaden awaké ané meli tabia mara-mara ene?" matakon. Bu Kadék tekén anak teruna bagus ento. Edi ané suba ngenjuhang lima lakar nyalamin Bu Kadék dadi kaget. Ningsih ngenggalang nyelag. 
"Kenken mémé ne? Sing ada unduk ia meli tabia, ia sing taén ka peken." 
"Nak seken sajan tingalin mémé," Bu Kadék kekeh. 
"Tegarang takonin apa ia taén omelin mémé dugas meli tabia aji limangatus?" 
"Aduh, mémé jeg ngaé lek dogen. Sing tawang Edi né nak cerikné walikota?"
