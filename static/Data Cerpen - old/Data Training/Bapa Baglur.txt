dewasa|Bapa Baglur

Bapa Baglur kasub ring désan tiangé. Ipun katah madué tetamian lontar-lontar mautama. Saking lontar indik pangayam-ayaman kantos lontar tutur kamoksan. Wit. saking punika, Bapa Baglur sering karauhin olih para panureksa saking duranagara. Sami sané naenin ka jron Bapa Bagluré mangda nyuratang pesengan utawi tatujon ngrauhin déwék ipunné. Irika katah kasurat saking Jepang, Belanda, Inggris, Amerika. Lianan malih saking Nusantara. Saking Jawi sané pinih kataha samaliha makarya ring Perguruan Tinggi wénten ring Perpustakaan Nasional. Bapa Baglur sami nguningin. 
Tiang janten demen pisan. Désan tiangé katah sané ngu¬ningin mawit saking pamargi Bapa Bagluré. Sanunggil sang seneng ring lontar uning ring Bapa Baglur. Sané durung uningin tiang kantos mangkin, Bapa Baglur durung ngambil somah. 
Yan rerehang ring jejeleg, Bapa Baglur kanten pangus pisan. Minab té katah anaké istri anem sané nyenengin. Sakéwanten , kantos mayusa seket tiban durung taler makurenan. Bélin-Bélinné sami sampun madué sentana. Bapa Baglur tetep dados tukang empu. Wantah ka beji rerodanga, keponak- keponakanné, Kedek sampun sané ngamanggihin. 
"Béli Baglur ngujang dadi tukang ateh dogen? Sing pedalem deweké ento rebut dingin?" Bapa Baglur kenyem kemanten. "Depang tiang dingin asal keponakan tiangé nyak adung." 
Sang sané nyapunikayang kadi makleteg santukan madué keponakan arang pisan kanten adung. Ping kuda-kuda sampun karauhin olih anak lian, nyadokang paripolah keponakanné. Naen malih polisi ngrauhin kocap wénten sané katara nyopet ring pasaré. 
Rauh ring tukadé, Bapa Baglur makerem sinambi matem-bang. Pupuh Ginada Basur sané pinih sering tembanganga. Suarané Bapa Baglur gumanti nglangenin, Malih jebosné rauh sampun pisagané sami-sami makerem. 
"Aget enu yeh tukadé luung. Maan bangkiangé sosor yeh bersih. Madak apang kanti ka tengah bersih," sapunika pisagan ipunné mabaos. 
"Ento ané kéweh. Ening buka yehé ené kanti ka tengah kéweh sajan ngalih jani. Bisa di sisi ngenah bersih, Di tengahné itek puek cara gentuh blabaré," 
"Sambilang anaké matembang. Tiang meled pesan ni-ngehang." Bapa Baglur kedek.
 "Eda sambatanga tiang ajum, Yan."
 "Ngujang ngajum." 
Bapa Baglur mupuhang Ginada: bikas titiang kadi crukcak, suara katah déwék alit, alii idep alit laksana, dikapan kaucap sadhu, sadhuné sidhaning sudha, yukti sripit, mikolihang sané utama." "Luung pesan pupuh Béliné, Yen sai-sai tiang matepuk ajak Béli sinah liu maan pabesen idup. Béli eda gedeg. Ngujang dadi tusing ngantén-ngantén?" 
"Tiang suba ngelah ané maplayan yeh ento," sinambi matu-juhang kaponakanné. Bapa Wayan Cidra nénten purun malih matakén. Minab sampun rumasa tis. Ipun usan makerem. 
"Tiang maluan. Lakar ngaé jukut paku. Maan paku acekel cenik. Lakar santenin jumah." 
"Peh luung pesan. Maanjukut tusing misi racun pestisida." Bapa Wayan Cidra matakén-taken ring manah. 
"Ngujang dadi tusing ada keneha Bapa Baglur ngantén? Apa ia taen kalahin gegelan? Apa ada ané aliha di guminé? Apa krana suba nglah kaponakan?" 
"Nyanan lakar anggurin petengé. Dadi soléh pesan Béli Baglur?" Sedeng becika rahinané punika purnama nuju Budha. Wénten nganikayang Budha Gajah reké wastané. Rahina becik anggén masuci laksana. Usan nyantenin paku, raris mabanten. Bapa Cidra nénten nué sentana. Sakéwanten , nénten aimasa jejeh ring manah santukan wilangin ipun sentana utama wantah laksana utama. 
"Ngujang selidan mabanten?" Memé Karmi matakén. 
"Béli meled malali." 
"Apa kaplali?" 
"Eda anaké ngomong kéto. Béli takar ka umah Béli Bagluré. Meled nakonang ané seken dadi manusa. Béli Baglur liu pesan nglah panawang. Meled malajahang déwék. Sayan tua apang nawang masi ané madan patut. Apang tusing anak uli duranagara dogen teka ka umahné Bli Baglur, Sayan makelo sayan engsap iraga teken tetamian." 
"Nah, kewala ingetang malajah. Eda malajah ané soléh-soléh. Apa buin malajah nyeledetin somah timpal." 
"Ajanian Béli tusing buka kéto. Tuah Méméné dini di keneh Béliné." Bapa Cidra mamargi. Nénten lali makta senter. Yadiastun rahinané punika Purnama. Ngrereh umahné Bapa Baglur nglintangin pabianan. Ngentasin rurung. Taru-taruné kantun katah wénten irika. Wit angih, jaka, klampuak, pulé kadi marerod ring rurungé jagi ngrereh umahné Bapa Baglur. Nénten sué, Bapa Cidra sampun rauh ring umahné Bapa Baglur. Bapa Baglur ngelisang ngambil tikeh raris kakebatang. 
"Legaang negak di beten, Tusing ngelah korsi. Apa buin mebel," Bapa Cidra kenyem nyaurin. 
"Ené ané melah maan masila. Jani bes pepes negak di korsiné bisa masila tusing bisa. Mara masila paslengkat batisné. Lenan teken kéto enggal semutan." 
"Anggon nyaruang tusing nyidayang meli korsi." Bapa Baglur makisi-kisi. 
"Korsiné jani sayan makelo sayan ngamaelang dogen. Jejeh ipidan meli korsi kayang jani tusing ngelah korsi dadiné. Ené roko! Basé masi ada." 
"Suksma Béli. Béli dang mai meled malajah makidung. Apang ada bekelang di keneh. Sayan makelo sayan rebut gegaen dogen. Nyanan ngenehin awak padidi tusing nyidayang. Enggalan tutug paling. Engsap teken awak dadi manusa." 
"Sedeng melaha. Jani, kawitin malajah. Béli demen ada nyama malajah. Yen sing iraga malajah nyen orahin malajahin tetamianné?" 
"Ento suba ané alih tiang." Bapa Cidra sareng Bapa Baglur kantos wengi mligbagang daging aksara. Tambis tajeg bulanné, Kanten Bapa Baglur kadi paling. 
"Suba peteng adana. Mani ya buin malajah. Eda gedeg Béli ngorahin mulih." 
"Ngujang gedeg. Mani apang maan masi ngarapin cariké. Yadiastun, padiné pepes kalahang barak." Bapa Cidra budai. Sakéwanten , ring manah ipunné wénten sané meled uningina. 
"Dadi cara paling Béli Baglur ituni? Ada apa ya sujatiné? Lakar intip dogen," Hyang Sitangsu sayan ngunggahang. Amubuné masawang putih. Kliab-klieb pakantenan tejan bulané. Bapa Baglur ka Sanggahné ngaturang bakti. Canang sekaré kaunggahang ring sanunggil rong tigané kantos ring natar sanggahné. Bapa Baglur kemak-kemik. 
"Peteng Béli Baglur mabanten? Yan biasané langah ada anak buka kéto." Usan mabanten ring sanggah raris ka natar umahné. Ring taksuné, mabanten, Bapa Cidra makesiab. Ring arepan Bapa Bagluré wénten anak istri jegeg pisan, Bapa Baglur mabaos-baosan. "Béli tusing dadi ngalih somah di lemah. Tiang suba satia masomah ajak Béli di kapetengan, Yan di lemah Béli tusing ngelah somah, di kapetengan tiang somah Béliné. Yan Béli tusing satia. Tiang lakar nyabut urip Béliné. Béli suba mutang urip ajak tiang. Béli kalah masiat di kapetengan. Dugasé ento, Béli masemaya lakar nadiang tiang somah di kapetengan." 
"Nah Luh. Béli tetep inget teken semayan Béliné. Béli yadia dadi somah Luhé. Béli dadi bé cundang jani. Kénkénang ja suba Béli. Béli nyadia." Bapa Cidra sayan tengkejut. 
"Dadi mirib cara I Suri anaké luh ento, Kaden I Suri suba ngelah somah. Dadi buin ngalih somah tenan." Bapa Cidra nelektekang pisan. 
"I Suri ené. Jelema bisa majalan di kapetengan. Beh mara tawang." Bapa Cidra kedek. Eling ipun naen nganggurin Memé Suri. 
"Aget tusing payu nyuang I Suri. Yen payu, dong pragat dayananga dogen awaké. Somahé jangkutin timpal." Bapa Cidra budal sarwi ngrimik ring manah. 
"Pedalem Béli Baglur buung ngantén di lemah payu ngantén di kapetengan ajak somah timpal krana kalah masiat. Mani lakar takonin I Suri apa buin ia nagih meli siapé ané biing. Lakar abaang siapé kemo anggon nyaruang." 
Memé Karmi renget pisan, "Malajah apa kanti peteng buka kené. Mirib lakar makebur baana teken kakidungané ento," 
"Eda ja renget buka kéto. Tumben Béli malali. Sahihang teken timpal-timpal Béliné bisa kanti nginep. Béli kelangen teken Béli Baglur. Luung pesan isin munyiné." 
"Liunan tangkis mula Béli. Mai pules." Yadiastun Bapa Cidra magadang. Nénten taler tengai bangun, Ipun ka cariké nyambi ngaritang bantengné. 
"Suud  arit lakar abaang 1 Suri siapé ané biing." Usan ngarit ipun budal. Rauh ring pondok ngejuk ayamné sané biing, 
"Lakar ngujang ngejuk siap?" 
"I Suri nagih meli." 
"Tiang dogen ngaba kemo." 
"Eda kéto. Béli tusing malaksana ané tuara-tuara. Tuah méméné di kenehé dini." 
"Nah, lamun kéto lautang majalan." Bapa Cidra ka umah Memé Suriné, 
"Ené siapé ané tagih ibi," 
"Encen?" 
"Ené," Bapa Cidra ngenjuhang. 
"Ibi dadi tepukin di umahné Béli Baglur anak ngujangin?" Memé Suri maklieb sarwi nelektekang Bapa Cidra. Bapa Cidra mabaos ring manah.
"Patuh jegegné buka petengé ibi." 
