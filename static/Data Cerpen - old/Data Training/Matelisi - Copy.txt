anak|Matelisi

Apang bisa malajahang dewek makrama yadiastun nu cerik malajah malu masekaa. Uli sekaane ento malajah sagilik-saguluk. Nyugjagang itungan kanti nepukin ane madan pamatut ajak liu. Kenken asanne negak betenan kenken asane yen pajanga ba duuran teken sekaane. Apang tusing dikelihe buin pidan dadi jalema pengkung. Ngadokang pamatut padidi. Pabesene i bapa Ipuan lemeng nu sanget baan tiang ngenehang. Ane makrama keto uliane tiang tusing resep. Mara akit-akitang tiang ajak paplajahane di sekolah uli kelas satu kanti kelas empat SD cara jani nu masi tiang tusing resep. 
Tekedin tiang timpal tiange ane ajak tiang negak unduk apa ane orahanga teken i bapa. Tiang nekedin tepengan mara suud maan pelajahan olah raga dadine satonden pingenane ngaso. 
Timpal tiange ane ajak negak totonan umahne di padimelan. Mara tiang ngorahang keto ia ngorahang suba biasa ngae sekaa di jumahne ajak timpal-timpal ane satinut. Sekaane ento kone madan sekaa telisian. Ane milu masekaa kaadanin milu matelisi. Gunane sekaa telisin payu saling kedengang di katujuhne ada ngelah gae. Yen tetepne sekaa telisian timpal tiange magae nyabran raina Redite. Apang tusing nyuang galam malajah. Keto timpal tiange nelatarang. 
Umpamane kene Reditene jani sekaa tlisiane magae sig umah tiange. Magae nebeg umpamine. Buin pitung Dinane magae sig umah umah timpal sekaane ane lenan. Keto terus giliran kanti tepuk ka umah timpal sekaane ane pinih durina maan giliran ngedengang. Keto timpal tiange buin ngimbuhin apa ane telatarange. 
Sambilang magae dija ja. Ngaba bekel padidi-padidi. Agenepan cukuane magae. Ane ngedengan tusing perlu megaang apa-apa. Ane pengaanga tuah abesik gae. Makelone magae apang patuh. Yen uli mara ngawitin magae uli jam kutus nganteg jam telu. Kija ja kakedengang amunto makelone magae. Luungne, yen ada gae mapipis. Contohne cara umah tiange joh uli jalan gedene. Ada lantas kramane ane nekaang bahan bangunan luire bias miwah batako ane mirib i dewek nyidaang aba. Paluasanga lantas aji pipis nyen nyidaang ngabaang ka umahne maan ongkos. Ditu sekaa telisiane dadi tedunang. Ngajang bahan amun ane suba pada-pada cumpuin. Ane maang gae bani maang ongkosmamunto ane nyemak gae bani nyemak aji ongkos amunto. Yen sekaa telisian nyemak ongkosne mapunduhang. Tur tusing dadi dum prajani. Pinih paeka nem bulan nuptupang mara dadi dum. Dum sing dadi telahang. Apang nu ngelah simpenan. 
Buin ia nglanturang "apang sing ampah i dewek cerik ngamel pipis sekaa telisian, turmaning apang sing mapairian. Pikolihne ane marupa pipis dadi kinsanang sig ane percayain. Bapane nyen kal percayain ngamel apang tusing ilang ento apang makejang masi ngraremin. Pinih luunga gaenang rekening jang di LPD. Yadiastun abedik apang pada-pada elah.
 Dugas suud liburan kenaikan kelase ene sekaa telisian tiange maan duman pada masatak seket tali rupiah. Masekaa ajak lalima ngelah tuptupan gae ayuta limang atus tali rupiah ane atiban. Masisaang bin satak seket tali di LPD. Pete tonden maan gae buin utawi bubar sekaa telisiane ene maan nu duman pada seket tali rupiah.sayan-sayan demen tiang ningehang apa ane tuturang teken timpal tiange. Mara kelas emapt SD suba nyidaang ngae sekaa, muruk makrama cara ane orahina teken i bapa. Buina yen saged magae bisa nekaang pipis anggo meli perabotan masekolah. Inih demen kenehe. Keto keneh tiange makrimikan. 
Nanging matelisi paturu cerik-cerik apang kacumpuin teken reramane. Yen sing kacumpuin tusing ada bani ngajak. Bisa-bisa suud ngedengang sekaa ka umahne lantas suud milu masekaa. Ento adane ngusak-usak dunungan. Keweh pesan lakar dadine. Lenan teken uyut paturu cerik-cerik bisa kayang reramane mauyutan wireh suba ngenah senglad pajalane. Satondene macelep ka kelas wireh bel cihna masuk kelas suba mamunyi timpal tiange buin nyekenang. Maan tutur amunto tiang marasa galang. Cara nepukin apa ane alih. Kanti teked jumah keneh tiange egar. Egar wireh kal ngidih teken i bapa apang baanga tiang milu matelisi.
