anak|Keladi

Mara teka uli bulakane, nyaluk gaginane semengan masugi sambil nyalud yeh kal anggo malebengan semengan, i meme ngarahin pianakne makejang. Muanne i meme satondene ngorahang unduk uncem abedik. Nu cara biasanne uncem-unceman tusing pati sanget. Suba dadi baan narka, unduke ane biasa nanging biasa ane jelekan. 
Disubane pada mapunduh, negak ngiter i meme. I meme ngorahang apa ane makrana muane uncem "waine jani, uli semengan kanti pasanjaan meme tusing nyakan, baase telah. Cacah selane masem wireh kena ujan ibi. Meme waine jani tuah ngukus keladi. Amuan kanggoang daar, amen tusing dadi selane ane bet ibi sanjane tandusin. Timpalne tuah uyah sera ane gae ibi. Suba angetian meme tunian". 
Tusing las nepukin semune i meme uncem keto tuara ada ngorahin tiang ajak panyamane makejang ane liunne papat mabriuk nyambat "masi nyidaang ngae wareg". I Kaprut adin tiange ane pinih cerika masaut. Makejang makenyem wireh i meme suba dadi makenyem ningeh pesautne I Kaprut. Suud mejang ane aba uli bulakane ka genuke. Tiang ajak papat ngojog paon laut bareng-bareng nyemak kladi sig tongos ane tujuhanga teken i meme. Suud melud pada mabulih laut ajak papatbngiterin piring ane misi uyah sera. Suud ngetulang di uyahe kelasine cegutin. Keto salegenti kanti telah keladine ane gisi pada mabulih. 
Keladine ane makukus tusing mapelutin,angetan lebengne. Nyangluh lan gempukan dadi. Keto i meme ngorahang ipidan dugas masan bebakalan di tegale. Saja amun ane orahanga masan keladi pada mabulih wareh melah asan basange semengan. 
Yadiastun tumben jani i meme tusing nyidayang nyakan bantas nyakan nasi sela, tiang ajak panyamaane tusing tandruh. I puan dugas peken kajeng di pempatan desane, i meme suba mataros ajak pianakne makejang miwah i bapa. Ngorahang lakar ngadep cacah sela ane suba punduhanga limang dina. Tatujone ngadep lakar anggona mayah urutan pada telung dasa tali ringgit di desa. Maurunan aketo sawireh desane lakar ngadaang odalan gede di purnama kapate ane lakar teka buin duang dasa lemeng. Lacurne ibi buin nyumunin nyacah sela ane bakat di mel ba delod papas ujan. Dadine cacahe bangsel tur masem. Tusing dadi jakan. Pragat tuah dadi mamaan siap lan kurunganne i bapa. 
Satondene majalan masuk. Mara nyujur duang tindakan lakar nagih bekel masuk teken i meme mara tiang inget. I meme suba ngorahin tiang ajak i made ajak i nyoman. Ngawit somane jani da ja mabekel pipis kasekolahan. I meme lan i bapa tusing nyidaang munduhin bekel masuk wireh masan-masan maayahan maurunan lakar nyanggra odalanne. Tiang ajak telu suba masi nyanggupin. Apang sarian nglanturang tiang matindakan nyujur i meme laut ngorahang lakar majalan masuk. Ngojog sambil maorahan keto maagt lacur. Di agetne bisa tanjenina bekel masuk. Di lacure pragat maan pasaut abuku "nah ane jani pasautne ane abuku ento ane bakat". Apa buin suba maan kasambatin tiang ajak adin-adin tiange tusing tangkejut apa buin kaciwa. 
Satondenne pesu uli obag-obag natahe, i meme buin ngaukin tiang ajak telu. Makesir bayune. Bisa i meme lakar ngelesang tanggun sabuk lilitbane biasa anggona. Tanggun sabuk lilitne i meme setata mabungsel. Bungselanne ento pasti misi pipis. Paling tuara pipis pangijeng. Ane orahanga pipis pangijeng pipis kertas uek ane tusing dadi belanjang. Apang kuala misi. Keto i meme taen ngorahang. Apang teka buin timpal-timpalne. Yen puyungang bisa-bisa keri pipise teka. Buin i meme ngimbuhin tuturne. 
Tangen pesan tiang ningeh dugase i meme buin ngaukin. Dugase tiang nyagjag adin-adin tiange milu. Miribang jejeh pada kenehne nyan tiang dogen enjuhina bekel. Yadiastun i meme tusing taen keto nu masi bakat kema aba kenehe. Sujatine suba pada nawang manut i meme amun mabekel, mabekel ajak makejang. Amun tusing, tusing ajak makejang. Teked di arepne kaden bungselan sabuk liline kal pesuanga teken i meme. Kanti duang angsegan tonden tepuk tiang i meme ngrape sabuk lilitne. Tonden masi ngraos apa-apa. Suud nganengneng sekabesik i meme mapetin mabesen " di sekolahan yadiastun tusing mabekel. Da pesan natak teken teken timpale ane mablanja. Lek meme nepukin". Tiang ajak telu nganggutin.
