anak|Drama

Ngebengang kelir ane malakar aji kasa putih, ane idih teken wa mangku desane, liman tiange ngejer-ngejer. Asana bani makebles uli kelire ento, asana tusing. Yen ngenehang timpale di sisi lakar mabriag ngedekin, tiang tamis-tamis tusing bani pesu. Nanging yen inget maan koplokan ajk sruitan, kenehe lega tur makita enggal-enggal pesu. Makadua kenehe ento ngae bayun tiange runtag. Nanging enggal-enggalang ilangang tiang mapan uli sisi suba dingeh tiang munyi "tung...tung...tung...". Munyin kulkul ane pinaka pinda tiang apang pesu. 
Batis tiange nu ngejer dugas nindakang batis ngliwatin kelire. Baong tiange kerasa kekeh. Jag tusing suba inget agen-ageman ane suba ajahina teken embok Sari. Maan mailehan acepok di kalangane, tiang laut nuunang lima nyuudang agem-ageman majalane tunian. Majujuk sambilang nyengking, maliat ka malu. Keto ane orahina. Suud keto liman kenawan nyemak patin kadutan, ane kebot ngisi tanggunne di beten laut angkrogang. Laut ngliatin parekane ane suba uli tunian negak ngantiang tiang. 
Mara tingalin, I Nendan ane dadi parekan bedoh makejit teken tiang makada tiang enggal kedek.  Kedek tiange ngaenang parekane ane ajaka dadua negak di arep tiang majujuk. Keto masi timpal-timpal tiange lenan ane mabalih mabriag kedek. I kawi ane dadi timpalne. I Nendan dadi parekan, ngeplakin palan tiange dugase tiang ngisiang basang tusing ngidaang naanang kedek. I Nendan ngaplakin kempol tiange. "Ngudiang kedek?". Keto I Kawi matakon. Tiang ngorahang ulian I Nendan makejit. Sambila nu engkel kedek kanti pesu yeh paningalane, I Nendan nilas. 
Nyambatang tusing maan makejit dugase tiang ngawit engkel. I Dewi nyagjag. Nepukin muanne I Dewi mirib tusing dadi tawahin, ajak telu naked kedek. I Nendan kanti malembung pipinne nakes kedek, laut kakrietang giginne, bibihne engganga gigis. Mesuang angin kedekne, nanging tusing pesu kedekne ulian suba katakes uli giginne. Teked di aepe, I Dewi ngorahang "ne ajak tatelu tusing dadi jangkepang. Dija ja pejang jeg kakak-kikik dogen gaenane". Maan omongan buka keto, ilang suba kitane kedek. Tiang nakeh I Nendan jak I Kawi masi keto. 
Ane makrana suba pada-pada nawang kenken I Dewi yen suba galak. Segalak-galakne di sekolah di katujune bakat kencanin, nu dadian baan nawah. Nanging yen patedunan muruk drama cara jani, galakne upain aji apa ja sing kal nyidaang mesuang kenyusne, apa buin kedekne. Sambil ngajakin negak, tiang nyautin omonganne I Dewi "kenkenang men Dewi. Ibi kone dadi parekan baud. Jani dadiang raja. Jag joh asanne". Ningeh tiang masaut keto, I Dewi ngangsehang angkihan, laut nimpalin "nak awai ne dogen, mani I Pande lakar teka, jani ngentinin I Pande ane sing nyidaang teka". Pasautne I Dewi suba tawang tusing kal dadi tungkasin ngranaang tiang tusing masaut buin. 
Mara sledetin tiang I Nendan ajak I Kawi pada-pada nguntul, tiang milu nguntul sambilang mitbit tikeh ane dadi tatakin negak. Suud maan arah-arahan buin cepok, buin ngawitin maurukan. Apa-apa ane tusing nyak luung majumuin buin. Keto gaginane ajak pat belas, punduhan murid kelas lima ajak kelas nem ane suba masemaya lakar ngae drama-dramaan. Drama ane lakar masolahang di kenaikan kelase buin abulan. Disubane bakat baan solah ane lampahang, mara marasa demenne maurukan drama. Lenan teken lampahang, maan matemu lan malajah bareng-bareng ajak timpale, saget masi ngranaang kenehe lega. Joh pesan asanne makumpul ajak timpal-timpal nujune di sekolahan ajak nuju malajah drama-dramaan cara jani. 
Yen disekolahan marasa deweke nu cerik pesan. Dadi anak cerik ane tusing bani ngudiang-ngudiang yen tusing baanga teken ane kalihan. Yen matemu lan makumpul cara jani, apa buin maan nyolahang pinaka anak kelih apa buin lingsir, marasa pesan kenken kewehne dadi anak tua. Yadiastun nu mepesan pelih, nanging pasubayane ajak sekaane ngaenang kenehe tusing jerih malajah apang kanti bakat. Melajah apang kanti melah.
