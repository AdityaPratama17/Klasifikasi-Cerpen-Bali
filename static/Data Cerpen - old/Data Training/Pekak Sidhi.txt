dewasa|Pekak Sidhi

Gedé Sastra kocap tumitisan Pekak Sidhi. Daweg jagi ngaonin Pekak Sidhi polih mabesen pacang gelis numitis. Yadiastun kocap durung wanengan numitis,  jadi nunas ring Bhathara Siwa, Bhathara Yama, Sang Suratma mangda gelis-gelis mawali malih ka mracepada. Pekak Sidhi sadurungé ngungsi Siwaloka naen masesangi ngaturang pedagingan ring Pura. Wantah benjangan sampun reké mrasidayang ngenteg ngraris mapadagingan jagi ngaturang saurah-arih padagingan. Akuda ja nelasang, Pekak Sidhi jagi ngaturang. Sami sané miragiang dawegé punika mategepan pisan pikayunané. Wénten nglegekang. Wénten taler nénten mange-tang. Santukan sampun uningina ring panyamaan, Pekak Sidhi gumanti sering masesangi. Naen masesangi ngaturang panyengker ring Paibon wantah menang ayamné sané wilis. Ayamné sampun buruh pisan. Sampun ping tiga menang ring klecan. Daweg odalané ring Dalem, sami panyamaan Pekak Sidhi sareng nitip toh. Bapan tiangé taler sareng. 
Sami sumakuta wantah menang jagi aturanga ring Paibon anggén nyengker. Pekak Sidhi demen pisan. Akeh makta toh ayamné. Minab antuk katahan makta toh, ayamné nénten mrasidayang makeber. Lambungné keni taji. Mesehné nénten sué majuluk. Nénten malih kantos mapruput, pamuput kaon. Pekak Sidhi daas-diis. Peluh pidit. Capilné anggéna ilih-ilih. "Beh buung mayah sesangi. Siapé kalah, Tumben kalah buina liu pesan ngaba toh," 
"Mirib sing dadi pipis baan matajen anggon di Paibon?" Bapan tiangé ngapul-ngapul Pekak Sidhi. 
Pekak Sidhi sampun kauningin wantah kaon midep ngamuk rauh ring paumahan. Dadong Karti sampun sering pisan polih dempratan. Yan tan dempratan, polih ejotan gemelan, Dadong Karti nénten purun nglawan. Uning ring déwék sampun tua. Kemad ring sentanané jagi mapalasan. "Kadung maceleban, depang suba belus," sapunika naen kapiragi. 
Lian ring sesangi, utang ring krama sampun ngebekin bulun panyingakan. Dadong Karti naen mengkeb ring lenggatan paonné. Ngenkebin sang sané jagi ngrereh utang. 
"Lamun tusing ngelah lakar anggon mayah utang, eda ja enggal nyilih. Sing nawang lek. Suba sayan tua munduhang utang. Manian lakar abana mati," sapunika wénten ngrengkeng sinambi nanjung belek sané wénten ring bongkol saboné. Dadong Karti ngejer ring lenggatanné. 
Sampun karasa budal tan papamit sané ngrereh utang, Dadong Karti wau purun tedun kesul-kesul. Muané masaput antuk jejeh. "Kené suba ngelah somah tusing dadi orahin. Pengkungé tidong gigis. Suba tua. Tua dogen itungang. Misi ngulurin indria. Buin pidan lakar suud indriané ngrubeda, Sayan tuaihin sayan gedé panagihné." 
"Uli dija?" Dadong Karti galak ring Pekak Sidhi. 
"Dadi tumben galak?" 
"Suba tusing nyidayang nakeh sakit kenehé, tawang!" 
"Man kénkén jani?" "Ento bayah utarigé. Ituni 1 Karma nagih utang." "Eda kéweh. Mani Béli lakar mayah." 
"Anak nagih pipis jani. Dadi mani?" Pekak Sidhi rumasa ring dewek iwang.
"Mani lakar alih mulihné. Béli pelih. Siapé lakar adep, Béli uli mani lakar suud ngurung." 
"Melahan kéto. Payuan meliang jagung lebihan teken akilo ngamah sesai. Yen ento Béliang baes luungan idupé," 
"Mani Bélianga baes. Béli suba nawang ajin baesé sayan ngamenekang dogen. Antiang dogen." Yukti pisan benjangné Pekak Sidhi ngadol ayamné. Saking ayam kancingan kantos ayam pangentos bangbang setrané adola. Nué naler Dadong Karti rasa medalem. 
"Pedalem masi Béli Sidhi malah orahin ngadep, makejang adepa, Sinah ngambul." Dadong Karti gelis ngrauhin wau Pekak Sidhi rauh saking ngadol kurungané. 
"Béli sinah ngambul?"
"Tusing! Béli tusing taen ngambul. Apa buin kené suba tua. Suba ngelah mantu. Suba lakar macucu. Buin enem bulan dogen iraga suba dadi pekak ajak dadong." Pekak Sidhi kedek sarwi nyeledetin Dadong Karti. 
"Madak apang muani cucuné, Béli. Apang dadi sentana ané melah. Yen kaswecan apang maguna di guminé. Iraga suba kakené. Mentik pragat ngelet-ngeletin gumi dogen. Manian cucuné apang melahan teken iraga." 
"Beneh pesan. Madak apang tusing nurasin solah Béliné. Béli kadung kaliput baan demen. Kéweh pesan megatang demen. Aget Méméné ngingetang. Yen sing kéto, bisa umahé ené bakat adep. Ada ané kéweh lakar tebus Béli." 
"Indik apa Béli?" 
"Béli maan masesangi lakar ngaturang pedagingan di Paibon. ngaturang panyengker. Ento lakar kéweh bakat taur." 
"Béli, bes aluh masesangi, Di kene-kenené suba. Bakat kenehang. Bayuné anak suba sayan tuna, Tusing patuh cara dugasé truna." 
"Bisa lakar aba Béli mati sesanginé ené," 
"Eda kéto, Béli. Diastun méméné suba tua. Jejeh masi kalain Béli." Yan sapunapi minab pamargin Sanghyang Kalamretiu, Pekak Sidhi sayan ngalitang manten dewekné. Ortiné mategepan. Wénten ngaturang keni cetik. Wénten ngaturang kencing manis. Wénten ngaturang keni arad-aradan. Angkihanné ngangseg. Dadong Karti sapunika taler sentanané sampun mautsaha. Rerehanga tamba balian Bali, balian Lombok, balian Jawi. Selegentos nambanin. Nénten wénten sané mintulin. Ring sapunikané eling Dadong Karti, ngenkenang mangda ngadol kurungané, "Mirib I Béli nyakit keneh mara siapé orahin ngadep?"
 "Béli, tiang pelih. Malah pesan, tiang ngorahin ngadep siapé makejang. Mirib ento ngranayang Béli gelem buka kené?" 
"Tusing, Méméné. Béli mrasa suba wanengan ené. Di pratitiné menek abedik maan ngayah di guminé. Manian yen Béli mati, satonden nyidayang mayah sesangi, Béli lakar nglungsur ring Bhathara Siwa apang kaswecain numitis buin." 
"Eda ngomong kéto. Tiang jejeh."
"Ngujang jejeh, Makejang lakar mawali ka umahé lawas. Bisa melah umahé bisa bubuken. Mirib umah ané ruara lakar tepuk. Kakené di mracepada pragat magocekan, ngalih utang teken masesangi." 
"Yen nyidayang apang umah ané melah tepukin Béli." Nénten wénten malih pitung rahinané raris jiwa pramané Pekak Sidhi sampun melecat. Dadong Karti nehes manah, Mautsaha mangda nénten ngeling. Sakéwanten , sentanané sané banget pisan ngeling punapi malih mantuné sané kantun ngadut. 
"Peh, pedalem sentanané tusing nawang pekakné, Kéto masi, pekakné tusing nawang cucuné," Mamargi pangabenané. Mantuné santukan kantun ngadut raré, nénten kadadosang nyumbah. Kocap mangda sampunang iwang sané kasumbah. Ring manahné nunasang mangda becik pamargin Pekak Sidhiné, Lanus pamargin atmané Pekak Sidhi. Sang Jogor Manik matakén. 
"Saja demen magocekan?" 
"Yukti pisan. Titiang nénten seneng mengkeb-engkeban. Titiang nénten demen kadi koruptoré. Megkeb driki-drika."
Panggihina Sang Suratma, "Saja taen masesangi?" "Yukti Ratu. Titiang sampun mautsaha. Durung taler mrasidayang. Kantos telas kurungan titiangé nénten taler mrasidayang naur sesangi." 
"Anut teken suratané dini." Sang Suratma nureksain cakepané sané kabakta. "Titiang nénten demen mobad Ratu." 
"Lamun kéto, jani tangkil teken Bhathara Siwa. Ené jalané kaja kangin laku. Eda kelod kauh di kawahé ané nglencok. Awak suba ngaku ané geginané di mracepada." Pekak Sidhi tangkil. Angob nganténang linggih Bhathara Siwa. 
"Kené melahné. Antes suba marebut apang maan tangkil mai. Madak apang kaswecanan idéwék maan tongos ané melah buka kené." Pekak Sidhi ulap nganténang teja ening pisan. Ngindayangin Pekak Sidhi matur. 
"Ratu Bhatara Siwa, titiang I Sidhi. Titiang tambet. Katah nué kaiwangan ring mracepada samaliha titiang masesangi jagi ngaturang padagingan ring Paibon. Icenin titiang numitis malih. Titiang jagi mautsaha naur sesangin titiangé." 
"Mula saja, I Sidhi. Tusing nilas munyi. Jani, sedeng melaha mantun Sidhiné lakar nglekadang sentana. Ento suba encelin." 
"Inggih! Titiang ngiring. Icenin titiang galah malaksana sané patut. Sampunang pisan titiang malih tegula antuk dedeman maklecan." 
"Tusing. Melahang matikas di lemah. Apang sayan melah umahé dini. Apa ja kagaé di lemah. Kéto ada dini. Mé gaé jelé umahé. Diastun di lemah umahé ngredep lamun baan mamaling dini lakar mabading. Kéto masi, diastun saderana umahé di lemah, kaisinin baan laksana, baan keneh patut. Lakar ngitut patutné." 
"Wantah sapunika icenin titiang mawali malih mangda polih naur sesangin titiangé." Nénten sué mantunné Pekak Sidhi nyakitang basangné raris medal rarené. Masaih pisan kadi Pekak Sidhi. Rarené punika kawastanin Gedé Sastra. Ri sampuné kepus pungsedné raris katakenang ring sedahanné. Kanten Pekak Sidhi sané numitis. 
"Apa lakar mayah sesangi sangkan numitis?" Dadong Karti matakén. Sedahané nénten nyaurin.
