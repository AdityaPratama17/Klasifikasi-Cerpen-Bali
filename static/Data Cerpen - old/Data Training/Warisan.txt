dewasa|Warisan

"Sujatiné iraga taén sugih," kéto raos bapané kala ngrembug ajak Madé Bagia di balé gedené. Inget pesan ia dugas ento sasih kapat. Ainé panes ngentak. yén tusing masayuban di beten umahé ané maraab ambengan tebel, sinah tusing ja nyidang nganggon baju. Balé gedené mula melah sajan anggon ngetis mapan wangunané ento tusing ja makejang makurung baan tembok. 
"Umahé né buktiné," bapané nutugang sambilanga nyemak basé di pabuan ané ada di arepné. Disubané olesina pamor Ian pejangina gambir muah buah jebug, baséné pileganga lantas pakpaka adéng-adéng. Buin jahané pees barakné kecuhanga ka kodang susu ledledan. "Sujatiné balé gedené ené kawangun anggon mragatang gaé adat," buin bapané nyambung ngraos. 
"Mirib Madé suba nawang to." Madé manggutan. la nawang mapan suba pepes nepukin makudang gaé kaden suba mapragatang di balé gedené buka nganten, masangih kéto masé yén ada kulawargané ané ngalahin mati. "Tingalin kuda adegane?" bapané matakon. 
"Roras," Madé masaut enggal tan pametek. 
"Madé nawang apa tegesné to?" Madé kituk-kituk nyiriang tusing nawang. 
"Rorasé to artiné," bapané ngusap bibihné aji gulungan mako, "ané ngelahang nak sugih." Madé mecukang alis, tusing resep. 
"Yen sing karing sugih ané gelahanga biasané balé sakenem." "Ané madegan nenem?" 
"Beneh." Madé negarang metek kuda ya ada anak ngelah balé gedé di desan gelahné. Pamuputné ia nawang tusing ja liu kulawarga ané madan sugih, mapan enu nyidang ia metek aji jerijin lima. "Ada bin ciri nak sugih ané lenan," sambung bapané. 
"Ti¬ngalin to," ia nudingang tujuhné ka wangunan ané majujuk di bucu kaja kauh karangné. 
"Taen ja Madé minehin ngudiang lumbungé jujukanga pack ajak jalane?" Madé tuah makenyem ngantiang bapané nerangang. 
"Lumbungé to masé simbul. anaké ané mentas di jalané jeg pasti nawang apa ané ngelahang lumbungé ento nak sugih apa sing uli ningalin liun adegané. yén adegané nenem sinah liu ngelah carik, yén patpat sinah tunaan liun carikné." 
"Kudang etar carikné Pekak dugasé to?" Madé meled nawang. "Aetar, cara ané warisin iraga jani." 
"Ngelah tuah aetar suba madan sugih?" 
"Dugas to suba madan sugih, apa buin pekak Madené sing ngelah nyama." Madé anggut-anggut marasa angob. 
"Sing madaya yén anaké tua ipidan suba ngelah papineh maju buka kéto." 
"Ada bin ané lenan," bapané saat sajan ngorta ajak pianakné. 
"Tingalin ja tegak umahé, kaden makejang marep ka tengah. Eda Madé ngadén to sing ada artiné. Marep ka tengah mateges mulatsarira. Setata mawasdiri, kéto anaké pada ngorahang." 
"Beh, uli dija ya bakatanga papelajahan kaketo? Koné dugas I Pekak nu idup langah anaké ané masekolah?" Bapané makenyem ningeh patakon piankné. 
"Saja langah ané masekolah, kewala sing ja sing melajah. Buktiné pada bisa maca lontar. Di lontaré suba bakatanga papelajahané to. kéto masé tatwaTri Hita Karana ané pepes bligbaganga jani dija-dija." 
"Aé, Madé masé pepes ningeh, kewala sing ja nawang artiné." 
"Tri Hita Karana to tuntunan idup bagia. Ada telu liuné ané ngranang iraga bagia, luiré jemet ngastiti bakti tekenWidhi, bisa mabraya Ian bisa mretenin sekadan ané idup lenan tekén imanusa." Maimbuh angobné Madé. Tusing pesan ia madaya yéning bapané ané pacul ngelah simpenan tatwa melah buka kéto. Mara kapineh baané yéning bapané nembang sebilang peteng tusing ja tuah anggona nglegain keneh sambilanga ngantiang kiap, kewala ulesné anggona nelebang sasuluh idup masé. 
"Nak liu sajan ada papelajahan di lontaré," bapané mapitau. 
Madé mendep, marasa kasindir yadian bapané tusing ja ngelah keneh masasimbing. Bapané nawang yén Madé tusing ja bisa maca lontar. Da ja maca lontar ané nganggon basa Kawi, maca sastra Bali mabasa Bali dogen tusing ja maunduk. Patuh cara timpal-timpalné, ia bisaan mabasa Indonesia Ian Inggris. Kenkenang laut, ia maan pelajahan basa Bali tuah abedik di so Ian smp. Buina kapah sajan ngomong nganggon basa Bali di sekolah kéto masé jumah. 
Lega kenehné Madé maan ngorta buka kéto ajak bapané. la angob yadian bapané tuah wang tani pacul, ané pepes tulungina numbeg Ian majukut di carik. Dikenkené ia masé jemet nulungin méméné ngikih nyuh ané lakar tanusina. Sasukat méméné ngalahin mati ulian kanker payudara, Madé rajin ngentinin méméné mamunpun di paon, kéto masé ngabang ba¬pané nasi ka carik. Mapan jemet, bapané nyanyangin ia lebihan tekén Yan Latra, beliné ané sada nglaleng, demen ngorta di warung ajaka timpal-timpalné. 
Bapané engsek Ian sedih dugas Madé mapitau lakar magaé ka selat pasih. la masé marasa baat ngalahin bapané, kewala ia tusing makirig mapan pangupajiwané ento penting anggon masa depané. Carik ané warisanga tekén pekakné nak sajan linggah, nanging sayan makelo sinah lakar ada pianak kéto masé cucu ané lakar bareng ngedum. 
"Madé sing ja makelo lakar magaé di kapal, tuah ngalih bekel," kéto ia ngraos tekén bapané. 
"Nah, kema suba Madé majalan, da nyen engsap makabar." Mara enceg di tongosé magaé, Madé suba marasa kangen tekén bapané. Setata inget ia tekén pitutur ané baanga tekén bapané dugas ngorta di balé gedené. Ento awanan sebilang maan cuti ia nyelanang ngorta buin cara ipidan. Yadiastu suba dadi pegawé Ian maan gajih ané melah, enu ia demen nulungan bapané magaé di carik. 
Taén bapané nuturin apang Madé tusing ja bas kendel yén nuju luung nasibé, kéto masé tusing ja bas sebet yén nuju je¬lek nasibé. Idupé mula misi jelek Ian melah. Rwa Bhineda, kéto anaké ngorahang. Jelek melahé buka lemah kalawan peteng, anak mula tusing ja dadi palasang. Telung tiban suba makeloné Madé magaé di kapal pesiar dugas ada kabar ané ngaé ia engsek. Bapané nadak ngalahin mati. Kabenengan dugas ento ia sedek mataki-taki lakar mulih jnapan suba galahné buin maan cuti. 
Makelo ia bengong di kamarné disubané suud mataki-taki. Tusing pesan ia madaya yén bapané lakar enggal majalan ka tanah wayah. Dugas kalahina siduri bapané ngenah seger oger, kéto masé tusing ja taén ada kabar ané tawah-tawah ngenenin bapané. Cetet jeg suba tusing enu. Apa ya ngranang? 
Madé das pingsan dugas Ketut Mupu, kelian banjaré, ngo¬rahang bapané ngemasin mati ulian ngutahang getih teka uli kundangan. Dokteré di rumah sakit ané tusing nyidang nu¬lungin ngorahang bapané keracunan. 
"Tegtegang bayuné, Dé," kéto raos Ketut Mupu, "mirib mula amunto tuuh bapan Madené." Ningehang munyin kelian banjaré buka kéto, inget ia tekén besen bapané, 
"Yadiastu liu nak iriati, da nyen sangetanga. Da kanti brangti, to sing ja lakar mragatang gaé. Serahang dogen tekén embangé, karmapala nak sing dadi kelidin." Madé enggal nyidang negtegang bayu, kewalé beliné lén sajan. Cara tusing ja nyidang nerima, ia tusing suud-suud ngeling kanti abun bapané suba kaanyudang. Yadiastu ia suba ngelah kurenan Ian pianak, solahné enu masé cara anak cenik, pragat ngelanting tekén rerama. Sebet masé kenehné Madé nepukin beliné buka kéto. Kewala, yén pineh-pinehina ada masé luungné. Nyen nawang ulian kalahina nadak buka kené solah beliné nyak masalin. Kala Madé lakar luas buin ka tongosné magaé, ia mabesen tekén beliné, "Madé lakar berangkat. 
Melah-melah Beli jumah, ané suba liwat tusing nyandang buin sebetang. Mapan enu ada tetamian buka carik ané linggah, pretenin apang me¬lah. Bin pidan, yén suba suud magaé, Madé masé lakar bareng ngarap cariké." Buka janjiné, disubané liwat limang tiban, Madé suud magaé di kapal pesiar. la mulih sadia lakar dadi petani cara bapané. Lenan tekén carik, ia masé meled ngelah abian ané misi cengkeh, nyuh muah ané len-lenan. la lakar meli abian aji pipis ané tabunganga di bank. Teked jumah ia angob. 
Desané tepukina lén sajan. Jalané ané ipidan maebuk tebel nuju masan endang Ian benyek nuju masan ujan jani suba maaspal. Tusing ada buin punyan-punyanan ané madon samah majujuk di sisin jalané. Tuah ada punyan nyuh langah-langah nyelingin tiang listriké. Ené nyiriang suba ada kamajuan. Nanging tusing ja makejang perobahané ngaé ia lega. Ada masé ané ngranang ia sebet. Kala ia negak di bataran balé gedené, tingalina lumbungé ané taén raosanga ajak bapané jani suba ngeseng kauh. Raabné liu belong umahin bikul. Balé gedené masé tusing ja enu cara ipidan. Raabné suba kasehin baan seng kalud jani suba barakan. 
"Beli ngidih pelih, nasibé jelek sajan," kéto Latra masaut dugas takonina tekén Madé. 
"Kenken unduke?" 
"Makelo cariké sing mupu, kena wereng," Latra ngraos cara nagih ngeling. 
"Apang enu nyidang nyakan Ian masima, Beli dot nyemak gaé ané elenan. Kabenengan dugas to ada anak uli kota meli tanah lakar anggona vila, laut adep Beli cariké ané suba tuh gaing. Pipisné anggon Beli meli trek." 
Madé engsek, ngusap-usap muané aji telapakan limané. 
"Trek? Dija treké to jani?" Latra nguntul, tusing masaut. Somahné, ané uli tuni mendep dogen, masaut, "Treké suba adepa, Dé." 
"Suba madep?" "Ia sing taén ningehang munyin Mboké. la seleg matajen ajak maceki." 
"Kenken? Kaden suba tusing baanga tekén pemerintahé. Enu masé ada tajen?" 
"Enu, Dé. Dija-dija nu ada tajen. Dingeh Mbok, yén saja yén sing, nak lakar lestarianga koné mapan ento pinaka waris¬an leluhur." Tusing ngraos buin, Madé majujuk. Ia majalan pesu nuutin jalan aspalé. tondén teked di sisin pasihé ia mareren tur kituk-kituk. Sebet sajan kenehné napetang carik warisan pekakné suba tusing ada. Suba maganti baan wangunan vila. Tusing joh uli ditu, di duur bias pasisiné, tamuné pada majemuh mapanganggo cawet dogen cara ané taén tepukina di Pantai Kuta."
