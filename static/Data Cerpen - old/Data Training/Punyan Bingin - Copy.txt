remaja|Punyan Bingin

Tiang jeg aluh-aluhan dogen ngadanin anak. Sinah suba tiang pelih krana tusing nawang sikut dadi manusa. Mara anak pepes mabanten di punyan binginné adanin dang, Dadong Bingin. Ada anak mabanten di punyan pudaké adanin tiang, Dadong Pudak. Ada anak mabanten di punyan jepunné adanin tiang, Dadong Jepun. Tusing nawang tegeh endep tiang. Tusing taén nyikutang keneh jatiné tiang. sakéwala, sabilang tiang ngadanin ané soleh-soleh nganutin pajalanné i dadong, ia tusing taén gedeg. Di kenkené ia lega kaukin tiang buka kéto. 
"Dadong Bingin," tiang matakon sambilang nelektekang canang sekar ané lakar aturanga di punyan binginné ané tegeh di desan tiangé. Dadong Bingin kenyem sarwi majalan ka bongkol binginné. 
"Lakar ngujang?" 
"Tusing ja, Dong." Tiang dadi jejeh nyesedang indik kawentenan punyan binginné di desan tiangé tekén Dadong Bingin. "Lamun ada lakar takonang lautang." 
"Buung Dong." "Dadi buung?" 
"Nyanan anak len dogen takonin tiang." 
"Oooooooooooo kéto. Nah, lautang. Sedeng melaha dadong tusing kenyel mamunyi dadiné." Sabilang anak takonin tiang, "Suba kudang tiban punyan Dinginné idup di desan iragané?" Tusing ada ané seken maangin pasaur. Ada ngorahang suba uling ilu. Ada ngorahang tugas panglingsiré ngawitin nongosin desan tiangé. Takonin tiang, nyesed, "Ada babad ané nyambatang indiké ento?" 
Makejang ngorahang tusing taén nepukin babad utawi pangeling-eling desa. Ané seken kayang jani punyan bingin di desan tiangé tegeh ngayor maangin rasa seger, maangin rasa tis tekén krama desan tiangé. Ané tetep ngijengin punyan binginné, tuah Dadong Bingin. Semengan, I Dadong suba mabanten. Uli banten saiban kanti banten canang sekar aturanga. Buina ané tawang tiang canangné ento gaenina padidi. 
Tusing taén meli canang krana pepes canang ané belina tusing anut buka kenehné. 
"Ratu Bhathara sané malinggih ring taru bingin puniki, titiang ngaturang canang sekar a sebit sari. Ampurayang Ratu, wantah canang sekar sida katur ring singgih Ratu." Dadong Bingin maseha sambilanga ngayabang canang sekarné. Andus dupané malepug nyuhjuh langit. Kedis mumah di binginné makeber. Munyiné saling sautin. Buah-buah binginné ulung pakrosok. Don binginné kebir-kebir tempuh angin. 
Lubaké masi ada ngenah di punyan binginné. Mirib demen tekén buah bingin, i lubak? Telektekang tiang Dadong Bingin, ia tusing nawang ané madan mantra. Tuah seha anggona ngrastiti Widhi. Ento suba enteg di kenehné Dadong Bingin. Tiang masi demen ningehang krana uli sehané ento rasaang tiang macepuk isin kenehné Dadong Bingin tekén ané acepa. Di ngelahé tiang pipis, aturang tiang manisan di punyan binginné. 
Tiang milu-milu tuung dogen, tusing tawang apa kaden ngranayang tiang buka kéto. Belogé bakat gandong. Ané utama, maan ngaturang isin keneh tekén ané malingga di punyan binginné. 
"Ngujang dadi Dadong suba tua kené enu masi mabanten di punyan binginné ené?" I Dadong tusing nyautin. Ia nelektekang tiang. Pabaliha muan tiangé menek tuun. 
"Sasukat Dadong mabanten di punyan binginné ené. Tumben ada anak matakon. Uli sukat ingeté tusing ada ané nakonang unduk Dadong ngayahin punyan bingin." 
"Ngayahin punyan bingin?" Tiang ngrieng di keneh. 
"Sinah ané ayahina suba tawanga tekén I Dadong? "Dadi Dadong ngorahang ngayahin bingin?" 
"Beneh nyen lantas ayahin? Lenan tekén binginné ené. Bes suba liu ané tulungina kanti pragatanga pajalan kauripané tekén binginné ené. Kudang anak ngroras ngangget don bingin dini? Kudang puspa suba ilehina tekén don binginné ené. Suba suud ngaroras, tusing buin inget mantas ngaturang suksma tekén i bingin dini. Di nganggoné dogen mara inget." Tiang makleteg. 
I Dadong buka nyimbingin tiang krana kulawargan tiangé pepes ngroras suud kéto tusing taén ngaturang mantas canang sekar. Ada rasa lek. Ada rasa pelih di keneh tiangé. 
"Dadong lakar mulih malu. Dadi Madé bakat ajak Dadong nutur soleh-soleh?" 
"Nah, Dong. Ampurayang tiang ngulgul Dadong uli tuni." 
"Tusing kenapa." Tiang mabalih tindakané Dadong Bingin. Tunduné suba bungkut abedik. Mirib tuané ngranayang sangkan buka kéto. Ento masi macihna suba makelo ngayahin punyan bingin kanti tua buka kéto enu masi inget ngaturang canang sekar di punyan binginné. Mara orahang tiang tekén reraman tiangé munyiné I Dadong buka kéto. Jeg kedek anggona pasaut tekén reraman tiangé. "Suba aturin suci dugasé ngangget don bingin, malantaran kain putih. Maruntutin baan gong baleganjur. Suba suud pula-paliné ento Dé. Depang I Dadong Bingin dogen apang nongosin punyan bingnné ento." 
Tiang inget dugasé ngangget don bingin, ngawitin ngangget uli kaja kangin. Matatakan kain putih buina tusing dadi ulung ka tanahé. Nyihnayang don binginné ento suci pesan. Dugasé ento, I Dadong Bingin tusing ada. Mirib I Dadong tusing demen tekén ané rame-ramé sangkan ngajoh dugasé ento. Tiang tusing buin matuturan tekén reraman tiangé. Sekewala, keneh tiangé tusing nyak enteg. Ada rasa pelih. Ada rasa tusing anut karasaang. 
Tiang ngalih Dadong Bingin di kaja kangin. Tepukin tiang I Dadong sedek nanding canang sekar. Bungané nganutin ilehan. Putih, barak, putih, tangi, di tengahné susunina lengis miik misi samsam arum. 
"Mai menekan!" Sepanan tiang mamunyi suba enggalan Dadong Bingin nonden tiang menekan. Tiang nyagjag. Negak di sampingné. I Dadong kari iju nanding canang sekar. 
"Ngujang dadi mai? Dadong tusing ngelah tongos negak. Buina tusing ada lakar baang Dadong tekén Madé."
 "Tusing ento ané ané alih tiang Dong." 
"Man apa?"
 "Isin keneh Dadongé." 
"Isin keneh Dadongé?"
 "Beneh." Isin keneh Dadongé tuah amun enean dogen tusing ada ané lebih, Dé." 
Limané Dadong Bingin tetep iju nanding canang. Ia buka tusing nyangetang patakon tiangé. Miribné tusing sanget maguna tekén I Dadong. yén keneh-kenehang lakar ngujang lantas tiang nakonang kenehné I Dadong. Keneh tiangé dogen tusing taén dang nakonin. Aget tusing mabalik matakon I Dadong, yén kené I Dadong matakon. 
"Kenehé padidi malu takonin mara nakonin keneh Dadongé?" Man kenken lantas anggon dang nyautin. Sajan tiang mula jelema tusing nawang sikut. Dadi I Dadong ané tusing taén nakonang apa-apa tekén tiang, dadi tiang nakonin I Dadong isin kenehné? Saru-saruang tiang patakon tiangé. Madak apang tusing saurina apang tiang tusing runtag krana solah tiangé. 
"Nah apang Madé nawang isin keneh Dadongé lakar tuturang Dadong." 
Peluh tiangé nrebes pesu. Saget mabalik ané apti-aptiang tiang. I Dadong jani ngamelahang tegakné. 
"Apang tawang Madé. Uli Mémén Dadongé suba ngayahin punyan binginné ento. Ipidan Pekak Dadongé maan nyambat dugas masan perangé, liu serdaduné mati, mabela pati, nyutindihin gumi. Ditu ipidanné koné grembeng, lantas serdaduné ané mati ento tanema ditu. Grembengé urugina tekén penjajahé apang tusing kanti mabo mayitné. Suen-suen mentik punyan bingin kéto taén dingeh Dadong munyin Pekak Dadongé. yén saja kapa tusing Dadong tusing nawang. Dugasé ento Dadong enu cerik, sakéwala suba inget tekén tutur Pekak Dadongé. Dadong tusing ngrasttiang i punyan bingin dogen jatiné. Lenan tekén ento, apang maan masi Dadong mapabaang tekén serdaduné ané mabela pati. Mantas aturin canang sekar, anggon ngamiikang pajalan prajurité." 
"Tiang tumben pesan ningeh ortané ené, Dong." 
"Dadong masi tusing demen nuturang tekén enyen-enyen krana tusing sanget seken tawang Dadong. Dadong anak bebelogan dogen. Sinah liu serdadu ané tusing kaingetan. Patut iraga ngigetang ngrastitiang apanga melah pajalanné. Dadong lek jani ningalin suba maan nongosin Nusantara mantas nglanturang dogen tusing bisa. Pragat matungkas, nungkasang ané tuara-tuara. Kanti tambis telah pajalan idupé, nungkasang tegakan tekén pipis. Tusing taén ngaturang rasa melah tekén ané nyutindihin gumi." 
Tiang lek pesan tekén Dadong Bingin, ia ngrastitiang gumi. Tiang tusing taén ngrastitiang apa-apa mantas bisa mamunyi caah-cauh suba marasa bisa. Marasa suba liu mapitulung tekén gumi. 
"Apa buin katakonang?" 
"Tusing Dong. Tiang lakar budal." Neked tiang jumah tuturang tiang tekén reraman tiangé. Tusing ada ané ngugu. Orahanga I Dadong Bingin ento anak suba engsap-engsapan. Tiang mabalik kedekina krana ngugu munyinné I Dadong ané suba telung dasa tiban kalahin somahné. Tiang nyeselin awak. Malah pesan nuturang tekén rerama. 
Eda dogen nyambat, tiang tusing lakar maan munyi buka kéto. Munyi ané tusing Beneh rasaang tiang. Tiang magedi. Jeg ka punyan binginné tiang ngetis. Sawat-sawat dingeh tiang, tombak, pedang, mimis bedil pasliwer, marawat-rawat bendera Merah Putihé anggona seet sirah tekén para pejuangé. Apa saja ané dingeh tiang ené? Buin jebosné, I Dadong Bingin suba di samping tiangé majujuk. Ia kenyem mabalih tiang sudap-sudap. "Sinah mara bangun?" Mara lakar nyambat ané dingeh tiang, enggalan Dadong Bingin maseha. Tiang tusing bani ngulgul I Dadong sedek ngrastiti Widhi.
