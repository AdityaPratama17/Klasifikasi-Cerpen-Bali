remaja|Dadong Jati

"Dadoooong! Dadoooong! Dadoooong!" Tiang jerit-jerit ngaukin Dadong Jati krana tepukin tiang penekanga ka montor patroliné tekén polisi. Ada ané nyagain Dadong Jati mirib kadena lakar melaib. Polisiné sayan ngénggalang ngenjek gas montor. Tiang sayan ngerasang majeritan. "Dadooooong! Dadoooong!" Dadongjati ulap-ulap. Paliatné mrengang. Sinah suba ada pakeweh ané tepukina. Muané barak masebeng jengah. Paningalané neleng cara nudah isin keneh. Biasané ning, tusing taen bukaketo. 
Palaib montoré sayan ngejohang. Tiang tusing nyidayang nulungin. Keneh tiangé ngeling. Sayan job, sayan job kanti tusing tepuk Dadong Jati. Sinah suba Dadong Jati ajaka ka kantor polisi. "Kenapa ya Dadong Jati? Dadi tumben cara matungkas munyiné tekén polisi. Biasané anakbanban, alep anut tekén adané Dadong Jati. 'Dadong' yén alihang uli umur suba tua sinah sayan banban sayan bisa nureksain keneh timpal apabuin nureksain keneh padidi. Maimbuh lantas 'jati' gigis anutné. Jati patut, jati beneh, jati beneng. Dadi tumben Dadong Jati buka simuh kenehné. 
Dadong Jati buka adanné demen pesan munduhang saang punyan kayu jati. Di désan tiangé liu ada punyan jati. Bukit ané ipidan tusing misi punyan kayu jani suba renes. Tisan buin abedik. Di masan panesé, tusing kanti kebus gati rasaang tiang. Lenan tekén ento, kramané mula demen matajukan. Macentok najuk jati. Tusing kayu dogen koné apang jati keneh koné masi apang jati mara nyak tetajukanné lakar lanus nuutin bun gumi. Bapa Rakta ané dugasné ipidan maboya najuk jati. Jani, ia ané pinih liuna ngelah jati. Jatiné sabilang ada doné ané ulung duduka lantas punduhanga cara munduhang kenehné apang nyak malingsehan. Carang-carang jatiné ané suba ulung masi punduhanga. Dadong Jati ané pepes baangina. 
Dadong Jati kendel suba dugasé ento krana ada anak ngenjuhang jati tekén ia yadiastun mantas carangné ané suba tuh. Kendel masi Bapa Rakta maan nulungin anak ané tuna tekén arta brana. yén makejang anaké ngelah utawi sugih ngelah keneh nulungin anak tuna sinah lakar tunaan ada anak ngidih-ngidih. Bapa Rakta inget masi tekén awak dugasé ipidan anak ngalih lakar isin basang anggona awai dogen tusing nyidaang apabuin lakar makidihang. Disubané ngelah buka jani ia mautsaha mapitulung. Taen dadi gegonjakan ipidan lakar tusing ngantén krana tusing ngelah apa. Tunané ngranayang ia melajahang lima. Nyemetang makeneh. Nyemetang magaé kanti ngelah buka jani yadiastun tusing ngelah pesan. 
Ané gelahanga jani ngelah keneh mapitulung. Tusing ajum mara dadi anak sugih. Kenyem-kenyem suba ia yén ada ané nawahin punyan jatiné. Ia anak dueg. Jatiné ané adepa tuah jati ané suba nyandang umurné adep. Tusing bani ia ngawag-ngawag. Jejeh masi ia krana tawanga i punyan kayu bisa masi gedeg tekén i manusa. Ia inget masi mantenin jatiné nuju Tumpek Bubuh. Bisa gulinganga jatiné. Tiang ané pinih pepesa maan bé guling. Nyak bin krtikanné, tiang tusing dadi kuangan. Liu suba dugasé nika nuturin tiang. Sambatangan bé gulingé bisa ngranayang sakit. 
"Bes lebihan apa dogen bisa ngranayang gelem kalingké bé. Somah lebihan masi ngranayang gelem. Somah lebihan mamunyi ngranayang gelem. Iraga lebihan mamunyi ngranayang gelem anak len." Kedék suba timpal tiangé krana tutur tiangé cara tutur anak nawang agama dogen. Jatiné apa tusing tawang tiang mantas bisa ngemunyiang dogen apang melahan dingeha tekén kupingné. Ané demen magenjekan prajani mesuang gending genjekné. Ada ngempulin critané. Ada nyencengang critané. Ada ané ngigel mirib baan liuné nayub tuak. 
Tiang mablekis masi dugasé nika ané ngorahin tiang nyak punyah cara anak ngipi ngejuk dedari Supraba. Orahin tiang apang pangus genjekanné. Apang cara genjek uli Karangasem. Pangus melah dingeh. Sayan ngendah suba ia. Ngigel misi masriut Dag. Masriut kambené kedeng tiang payu nyededeg biyokin tuak. "Ené suba tusing bisa nginem tuak. Labuhang payu. Kolongané puyungin. Lamun matuakan melahang anaké. Punyah dadi kewala punyah luung. Tusing ngawag buka kené." Misi nuturin ané madan Tri Ngamertanin utawi ané madanWenara Koner. Pikenoh tajukanné suba rasaanga pesan. Ané demenin tiang, ada punyan jati kayang buin telun tusing ada ané bani ngebah. 
Ipidan taen nagih ebaha, prajani tukang ebah kayuné ané suba ngaba sensor ngejer buina misi jerit-jerit cara anak karauhan. Takonin tiang dugasé ento, "Nyén ngarauhin?" "Ada anak gedé gangsuh, makamben poleng, kulitné selem melengis cara anak Negro. Giginé putih sentak mara lakar gergaji, baongé cekuka aget énggalan inget majeritan. yén sing keto, suba mati cekuk Jro Nuenang Désa." "Meled idup apa mati? Ngendah mai ngaba sensor. Iba dogen nagih idup di guminé. Kai masi ngelah guminé. Tusing iba dogen! Iba jelema apa buron? Iba ngusakang umah kainé. Jelema ngendah-ngendah ngaba keneh," keto ia nengik. 
"Yen kanti mati cekuk Jro Nueneng Désa, gigis lek tiangé sinah lakar dadi sesambatan mariné ulian ngusak umah anak len?" Tiang masi tusing nyangetang. Krana suba tawang ngusak mula énggalan tekénin ngemelahang. Uli sukat ento sayan tusing bani buin anaké lakar nagih meli apabuin nagih ngentebin carangné, tuah Dadong Jati dogen ané bani clapat-clapat di punyan kayu jatiné lantas kramané ngadanin Dadong Jati. 
Adané ané seken tusing tawang tiang. Ia bani ngalih saang kepik-kepikan carang jatiné ané suba tua lakar anggona mapunpun. Adané anak tua inget tekén awak. Sabilang dina melah, tetep masi Dadong Jati ngaturang canang sekar cihna baktiné tekén Sang Madué Tetanduran. Sayan-sayan tusing bani buin kramané lakar ngebah kayu jatiné. Dugasé ené maan kayu jatiné mesuang yeh. Liu anaké ané teka. Ngorahang ngipi ada tirta rauh uli Sunya.- Makejang ngaturang canang sekar. Buina nyak nadiang ada ané seger baana. Mirib jalaran Suungé ngabaang ubad. Tiang dugasé nika mantas mamunyi kené. "Mirib sedih jenenga punyan jatiné, I Dadong Jati tusing buin ngaturang canang sekar? Tusing taen tepuk Dadong Jati makidungan." "Bisa dogen," keto timpal tiangé nyautin. 
"Suba ada duang purnama I Dadong Jati tusing taen madelokan ka punyan kayu jatiné uli sukat ia plaibang polisi." "Mirib saja buka keto. Sedih punyan kayu jatiné I Dadong Jati tusing nekain buin." Dadong Jati uli sukat maan mataan tusing inget buin tekén awakné. Ia maan orahanga mlaibang kayu jati. Ia suba nyambatang mantas ngalih saang kepi-kepikanné dogen buina carang kayu jati ané pinih tuana. Polisiné tusing ngugu. 
Orahanga Dadong Jati pepes mlaibang kayu jati. Dadong Jati tusing terima. Sasukat iané idup tumben jani ada anak bani nyambatang mamaling kayu jati. Kramané ané nawang kénkén pajalan Dadong Jati mapupul. Tusing terima tekén paundukané ento. Aliha polisiné. Sambilanga jerat-jerit. "Ngujang juk Dadong Jati?" "Ngujang juk?" polisiné mabalik matakon. "Yen suba juk polisi sinah anak pelih. yén sing pelih, ngujang ngalih gaé polisiné ngejuk anak ané tusing seken pelih?" "Apa pelihné?" "To tingalin buktiné. Ia ngaba carang jati." "Mantas carang jati majuk. Kaden suba pepes ngalih saang ditu?" "Ento mara abedik buktiné. Ada buin bukti lenan." Polisiné nelektekang kramané.ané bani mamunyi keto. "Indayang edengang!" "Tusing dadi, yén suba ka pengadilan mara lakar edengang." "Beh sing dadi keto. Mara anak tua endahang." 
"Nyén ngendahang? Mantas ngejuk buina nakonin dogen." "Man jani lakar matahan I Dadong?" "Beneh pesan." Pamuputné Dadong Jati mataan. Awakné meragang dogen. Kumat sakit tuané. Polisiné melaibang ka rumah sakit. Maan seger ajebos, baangina ka umahné ajebos. Baan sakit kenehné, Dadong Jati lantas mamastu. 
"Nyén ja ané ngekaang tiang apang tusing taen nepukin bagia!" Suud mamastu buka keto, munyiné Dadong Jati sayan nyenikang, sayan nyenikang sayan ngejohang lantas ia ngalih tongos ané Sujati. Atmané majalan nuju ngaja nganginang. Mara ngejer polisiné ané nangkep. Polisiné prajani ngidih pelih tekén Dadong Jati kewala suba sepanan. Tiang ané sanget gati mrasa kelangan Dadong Jati. Ia pepes pesan nuturin tiang apang bisa dadi manusa. Yadiastun tuna arta, apang tetep masi inget tekén awak. Tiang taen nginep di umahné Dadong Jati buina taen ajaka ka punyan kayu jatiné mabakti. Apa kaden sambata tekén Dadong Jati ajak kayu jatiné buinjebosné saget ada cihna angin misi ujan ngribis. Tis rasan keneh tiangé dugasé nika. 
"Dong melah pesan keneh tiangé buka jani maan tirta." Kenyemina tiang tekén Dadong Jati. "Ento cihna Suungé sueca tekén Madé. Kapah ada anak lakar kaswecanan buka keto. Dadong masi tumben ngrasaang melah buka jani." Jani, umahné Dadong Jati suung mangmung. Suba tusing ada rungu tekén punyan kayu jati. Tanah ané misi punyan kayu jati lakar masiluman dadi umah pajabat. Tanah ané tongosin kraman tiangé koné tanah negara. Saget punyan kayu jati ané pinih tuana sander kilap. Mirib tusing trima lakar matianga apa i punyan kayu jati sedih? Tiang tusing nawang mantas ngrimik kéné di keneh. 
"Dong baangin tiang rasa kayu jati apang bisa ngrasayang keneh jati." Mula buka pangandikan anaké wikan dija ja ada gula sinah lakar liu ané ngrebutin. Désan tiangé ané suba misi jati jati orahanga tanah tusing gelah tiang. Ada nyambatang tanah negara. Ada nyambatang pengusaha ané suba ngelahang uli pidan. Mara koné tepukina sertifikat gumin iané. Sayan-sayan ngendah isin guminé. Krama désan tiangé mapupul tusing pracaya tekén orta di sisi. Alih tiang di Pertanahan saja buka ortané. Alih tiang anak ané bisa melanin anak cerik tusing masi mingklakin apa-apa. Jati-jati ané tajuka tekén krama désan tiangé jani alihanga buldoser. 
Sepanan ningalin, bukit ané dugasé ipidan bek misi jati jani mabading dadi barak ngendih. Kraman tiangé makita nyagurin ané ngusak gumin tiangé kewala tusing bani. Makiter tekén anaksiteng-siteng.Makiter anak ngaba pentungan.Makiter anak masebeng galak. Rasaang tiang tusing ada rasa welas asih né marawat di kenehné. Tiang mantas bisa mapinunas tekén Suungé. Buin pidan sinah lakar ada panyengkalen. Sai-sai tiang mapinunas kanti mrasa lepug bibih tiangé tusing masi ada paswecan. 
Baang gedeg basang tiangé, petengé tiang nyelepin tongos buldoseré. Idupang tiang. Makatebtab anaké ané magaé. Grudugang tiang batu-batu, keto masi tanah ané lakar dadiangé wewangunan. Ia ngepung tiang. Tiang ngepung ia mara lakar menek ka buldoseré, beyokang tiang batu ajak tanah di malun ia. Ada ané malaib ada ané teteh batu, ada ané tanem tanah, ada sudap-sudap baan buk. Tiang kedék mrasa maan ngwalesang. Tiang suba nawang lakar nepukin pakeweh krana tiang ngusakang proyek anak sugih. Buin jebosné teka polisi akijang. Peh repot patuh cara dugasné ngejuk Dadong Jati. Tiang tandalanga bedil. Inget tiang ngelah bebekelan besi kuning, buluh empet ento incepang tiang, tusing ada ané ngeletin mimis polisiné. Sayan galak polisiné mrasa tusing maguna ngelah bedil. Sayan ngliunang buin polisiné teka. 
Tiang makeneh-keneh, ngalahang anak cerik abesik tusing nyidayang. Buin tiang inget tekén ngelah manik kapas. Di duur buldoseré tiang ngigel. Derdara tiang. Tusing mingklakin apa. Sayan tiang ngigel sayan nyengahang polisiné. Ada dingeh mamunyi kené, "Alihang luun sema. Alihang kasa di semané. Sinah lakar ilang kebalne!" Mara ningeh keto, tiang jejeh. Sinah jani lakar sengkala idewek kewala tiang mrasa bagia. Tiang taen lekad melanin gumi ané katindes baan nyama padidi. "Ené luun sema. Ené kasa anak mati." Tiang mengkeb di beten buldoseré. Alihina tiang. Tiang ngrepé pesu. Tusing ada ané nawang. 
Ada anak tua ulap-ulap muané buka Dadong Jati. Mara lakar takonin tiang apa Dadong Jati ané nulungin tiang? Anak ané mesib Dadong Jati ento mantas kenyem. Ngorahang uli ituni ngantiang tiang di sisi sambilanga ngendingang isi gumi. 
