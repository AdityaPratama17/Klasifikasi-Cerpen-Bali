remaja|I Brumbun Samah

Tiang gumanti jail. Timpal tiangé adanin tiang I Brumbun Samah. Adan jatinné I Gedé Astra. Kulitné ané bek misi bulenan ento ngranayang. Timpal tiangé masi tusing sanget nyangetang. Apa ja adanina awakné tekén timpalné tetep biasa. "Kapi ngelah koné adan melah yén sing anut ajak bikasé misi tusing dadi anggon apa," keto taen mamunyi ajak tiang. 
Timpal tiangé setinut tekén adanné buka keto. Koné baan demenné magocekan mimbuh demen miara siap apang ané mabulu brumbun.Isinin koné kruna samah. "Yen brumbun koné tongosné di tengah. Kija-kija dadi. Tusing keweh ngalih tongos. Tusing ka samping. Tusing menek, tusing tuun. Ané di tengah-tengah koné mula luung." Mabriag suba anaké ané ningehang pabaang adan buka keto. Manusa patuhanga ajak satwa ané mabulu brumbun. "Luung brumbun makejang misi. Putih, kuning, barak, selem dadi abesik ngalihang adung," keto ia nyautin dugas timpal-timpalné ngedekin. 
Len tekén ento I Brumbun Samah mula demen ningehang tutur ané soleh-soleh. Uli satua indik politik, indik tutur ané wayah-wayah, kanti indik krama ané mati cegut legu. Ia koné meled apang ngelah guna yadiastun mantas ningehang munyi anak len. Taen ia ngedekin awakné padidi baan uli kulitné ané poleng ento ia makejang nawang. Ia celang lantas makeneh-keneh meled ngumpulang timpal. Timpalné masi nyak. Ajaka timpalné ngaé pasantian apang santi, apang ada tongos melajahang keneh, apang degdeg kenehé, apang tusing énggalan gedeg cara ané pabaliha di tipiné anak dueg bisa mantigang meja. Ada buin profesor nyabu. Tusing padalema awakné. yén pipis ané anggon meli sabu ento anggon meyanin anak tusing nyidayang masuk, gigis liuné nadiang anak dueg. Ané patutné dadi tatuladan lantas tusing nyandang dadiang tatuladan. "Kenken yén iraga ngaé pasantian Dharma Ulangun?" keto ia ngajakin timpal-timpalné. "Melah gati? Buin pidan ngawitin?" 
"Kenken yén di Purnama ané lakar teka?" "Luung masi. Man nyén dadiang guru? Koné yén sing ada gum kaucap tanpaguru. Tusing ada ané meneh melihang. Guru ento uger-uger. Ané patut tuutang. Patut baetang." "Nyén buin lenan tekén Bapa Jaya Suara. Ia dogen ané bisa ngonekang aksara, basa Ian sastra ané manut di désanné ené." "Tiang sing setinut. Ngujang Bapa Jaya Suara dadiang guru. Kaden taen ketara nyelepin somah timpal aget tusing kanti ka polisi. Nuturin timpal bisa, nuturin awak mula keweh." "Man nyén lantas dadiang guru?" "Kenken yén Bapa Jaya Petak?" 
"Yen sing pelih, ia nongos ngempi di bonkol bukité. Suba Ping kuda-kuda anak ngidih tulung apang nyak ia dadi guru masi tusing nyak." "Sina mara iraga teka kemo nyak ia dadi guru. Mula keweh saja ngalih guru ané seken-seken guru. Ada meled apang kasambat guru. Ada tusing nyak dadiang guru. Mirib nawang anak keweh yén suba madan guru. Makejang apang nuut bunuhan guru. Indayang ingetang tukangé lakar mapasang masi ngalih ané encen lakar dadiang guru. Sikuté ento lakar tuutanga. Ento guru." "Saja pesan." "Lamun keto jalan mai ka umahne!" 
I Brumbun Samah ajak timpal-timpalné ka umahné Bapa Jaya Petak. Makesiab I Brumbun Samah keto masi timpal-timpalné makejang tanah di bukit ané asri ipidan suba ilang. Sambatanga koné anggona ngurug pasih. Bongkeng bukité. Pasliwer terek-tereké ngaba tanah. Lantas takonanga. Ané ngelah koné anak gedé. "Dija Bapa Jaya Petak jani?" Makejang ngorahang tusing nawang. Koné sukat bukité anggona ngurug pasih lantas ia magedi. Kopingné sesai empengin munyin buldoser, munyin terek gede-gedé, munyin anakuli dija kapa. Sepiné suba ilang. Kedisé tusing ada tongosné nyebun. Tanahé suba kapanesin baan momo. "Man kénkén payu malajah sastra?" "Payu. Ngujang buung." "Man dija ngalih guru?" 
"Sajan yén suba kenehé melah ada dogen gegodan. Mara meled melajah, ngalih guru keweh pesan. Jalan jani ka umahné Dadong Sambrig. Kaden ia masi antes dadiang guru?" "Mai!" Makatelu majalan ka umahné Dadong Sambrig. Neked di umahné .masi tusing tepukina Dadong Sambrig. Pisagané ngorahang Dadong Sambrig palaibang anak di kepetengan. Koné kalah mesiat ajak anak gedé ané sakti. Dugasé ento liu anaké ané mati di désanné Dadong Sambrig. 
"Beh mula sukeh ngalih guru ané jati-jati. Jalan j a buung malajah." Timpalné I Brumbun Samah ngajakin. "Aa, tiang buung malajah." "Tiang masi." I Brumbun Samah mamunyi kené. "Nah lamun buung lautang. Tiang lakar tetap malajah." 
Petengé nika, I Brumbun Samah makeneh-keneh. Ia nelektekang langit. Ia nelektekang bintang. Tepukina pakadepdep. Luung pesan. Buina dugasé ento kenjekan Purnama. Alah sayutin keneh iané. Sayan peteng sayan negehang rasananga awakné kanti mrasa paak ajak I Bintang Kartika. I Brumbun Samah bengong krana liu pesan anaké nangkilin I Bintang Kartika. 
Tepukina anak makidung, anak mawargasari, anak mapalawakia. I Brumbun Samah keser-keser maakang sambilanga ningehang munyin kidung wargasarine: Purwakaning angripta rum,Ning wana ukir, Kahadang labuh, Kartika panedeging sari, Angayon tengguli ketur, Angringring jangga muré. kénkén kaden saget macepuk liat I Brumbun Samah ajak I Bintang Kartika. "Sinah I Bintang Kartika dadi guru di langité ené," I Brumbun Samah ngrieng padidiana. Saling telektekang. Saling kenyemin. Ngénggalang I Brumbun Samah manganjali. "Ampura titiang ngulgul singgih Ratu. Kayun singgih Ratu dados guru ring dewek titiangé?" I Bintang Kartika tusing nyak nyautin. Telektekanga I Brumbun Samah. "Jroné sapa sira? Nembé rauh mriki." "Yukti pisan. Titiang nembé mriki nangkilin singgih Ratu. Yuktiné saking rihin meled kapanggih. Sakewanten, nenten sida polih galah. Domugi Ratu suweca, titiang meled nyewaka ring Ratu." 
I Bintang Kartika kenyem. "Kenehé melahang apang eneh. yén tonden neh, bisa ngranayang nek. Mai kemo ilehanga tekén kenehé. Iraga panjakang keneh." "Yukti pisan Ratu. Titiang rumasa sapunika. Ring sapunapiné inguh manah titingé. Ring sapunapiné nyak degdeg amatra. Sakewanten, malih jebosné malih magrudugan." "Ada anggon ngingetang keneh. Tirthan sastra anggon ngeningin." "Ring dija titiang ngrereh tirthan sastra, Ratu?" "Lamun meled nawang, kemo manjus malu. Ditu ada telaga. kénkén yehné sambatang mai." "Inggih Ratu." 
I Brumbun Samah paling dija kaden telaga ané misi yeh. Mara lakar matindakan, saget ada luh bajang jegeg matujuhang. "Ditu ada telaga." I Brumbun Samah ngénggalang majalan krana buin jebosné lakar engseb I Bintang Kartika. Tepukina ada telaga lelima. Pancaka Tirtha koné adané. Warnan tunjungé ada putih, ada barak, ada kuning, ada selem. Ané di tengah magenepan warnané. Tirthané masi madan. Ada tirtha pabersihan, ada tirtha palukatan, ada tirtha sudamala, ada tirtha pangentas, ada tirtha pamanah. I Brumbun Samah kelangen. Mara lakar nyendok yeh, ia makesiab tepukina awakné daki cuil kénkén cara anak tusing taen kena yeh. I Brumbun Samah ngeling. Ia jerat-jerit kanti pisagané nyagnyagin. Ia tusing lek diastun Luh Darma Jati ada mabalih elingné. 
