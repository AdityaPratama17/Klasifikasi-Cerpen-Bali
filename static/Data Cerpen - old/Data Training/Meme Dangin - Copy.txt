remaja|Mémé Dangin

Jlema selem dieng ngenah ba daja. Sinah suba di dulu bales pesan ujané. Anaké ané ngaba sepeda motor ngenah nganggo mantel. Tetujonné apang gigisan belus. Apabuin ngelah panyakit nyem-nyeman. Kena ujan abedik bisa bangkes-banges utawi ngilgilang. Buina nyak Soma ngawit tuun ujanné, sang mangga wikan nganikaang lakar makelo ngecel bisa-bisa lakar a wuku teka ujan. 
Mémé Dangin paling gati dugasé nika. Tepukin tiang ia nulengekin pondokné. "Tuduh," kéto ia ngrengkeng padidiana. Suba koné ada ngusulang utawi ngalihang bedah umah, sakéwala enu ngantiang giliran lakar maen. Paonné enu buka paon anaké lawas. Ada jalikan, ada lenggatan tongos saang di duur jalikanné. "Kenken ia lakar umahé ené. Apa lakar keberang angin, apa kenken?" sambilanga ngamelahang sengné ané suba romok. 
Sabilang ada ujan, Mémé Dangin tetep inguh kenehné. yén tusing tuun ujané, kebusé tusing dadi tunain. Ngentak-ngentak. Ia masi marasa kebus baang. 
"Apa ya ngranaang dadi sayan nuegang jelemané dadi sayan tusing seken guminé? Buka jani, ujanné kaliwat balesné. Mani bisa kebus ngentak-ngentak." Mémé Dangin tusing bisa makeneh. Ia nulih langit-langit umahné sinambi ningalin yéh ané neltel uli bolongan raabné. 
"Mé, makisid ja nongos!" 
"Makisid kija? Ené umah Mémé ané patut tongosin Mémé." 
"Dini ajak tiang." Nyoman Wirata pisagané ngajakin membon di umahné. 
"Lamun nglantur ujanné, Mémé lakar membon ka umah Nyomanné." 
"Nah, Mé." 
Idupné Mémé Dangin ané tusing taén seken ento buka nuldulin kenehné Nyoman Wirata. Ia meled nawang ngujang dadi Mémé Dangin tusing nyak makisid uli umahné yadiastun suba tuduh, suba renggang-renggung. Sedeng melaha nget ujané, Nyoman Wirata ka kubunné Mémé Dangin. 
"Dadi mai Man?" 
"Meled dogen, Mé. Tusing dadi tiang ka pondok Mémé?" 
"Sing ja kéto, Man. Lek Mémé ngelah umah buka kené." 
"Tusing umah ané alih tiang Mé, umah keneh Mémé ané melah ento alih tiang." Mémé Dangin kenyem. 
"Eda ngajum buka kéto, Man. Mémé anak ngantiang paileh dogen. mirib buin kejep dogen suba tunjel api." 
"Tusing dadi kéto, Mé. Mémé apang tetep seger oger apang ada idihin tiang pajalan idup." 
"Apa lantas baangin Mémé? Mémé tuna makejang-kejang." 
"Liu Mé. Liu pesan ané meled alih tiang tekén Mémé." Sabilang ada galah Nyoman Wirata ka umahné Mémé Dangin. Ia angen tekén Mémé Dangin. Ia meled malajahang kenehné. Mémé Dangin anak tua ané tetep enu ngingetang pajalanné buka ipidan. Sabilang dina tetep maturan, yadiastun tuna, canang genten utawi canang sari tetep mebo miik di umahné Mémé Dangin. Intipa suba satuané Mémé Dangin. Jeg kendel gati kenehné Nyoman Wirata maan satua isin keneh. 
"Jani apa lakar satuang Mémé tekening dang?" 
"Apa nyen? Mémé nguleh-ngulehang malu." Mémé Dangin inget dugasné cenik pepes gad satuaina tekén reramané. Jani, langah gad cerik-cerika nawang satua. Ané tawanga tuah hapé tekening girn.
Yen ada nakonin, "Tawang satuané, Macan Nakutin Kambing?" Sinah suba tusing ada ané bisa nyatuang. Buina bisa maboya. 
"Dija unduk macan takut tekén kambing. Kambing takut tekén macan mara ada." 
"Ento satua adana, ada ané patut palajahin uli satua. Uripé ené tusing suud-suud lakar malajah. Malajah dadi manusa, malajah matetikas melah." Mémé Dangin ngrieng kangin kauh sinambi melut ubi ané lablaba. "Kenken payu lakar ningehang satua?" 
"Payu pesan. Tiang suba uli pidan meled ningehang satua. Satua ané mentik uli gumi Baliné, Mé." Mémé Dangin marep kangin. 
Sabilang lakar ngawitin nyatua, Mémé Dangin marep kangin. 
"Ngujang sabilang ngawitin nyatua, I Mémé marep kangin? Apa ja ngranayang? Apa ya ada ba daagin?" Nyoman Wirata meled nakonang indiké totonan. sakéwala, tusing bani. Ia makeneh papolosan mirib baan I Mémé madan Mémé Dangin. Suud marep kangin, Mémé Dangin nelektekang Nyoman Wirata. 
"Dadi matakon buka kéto, Man?" 
"Matakon kenken, Mé?" 
"Tunian ngujang nakonang, dadi Mémé nyatua marep kangin?" 
"Dadi tawang Mémé?" 
"Ngujang tusing." Nyoman Wirata makeneh-keneh. Ia lek di keneh. 
"Sinah suba makejang tawanga isin keneh i deweké ené. Sinah suba Mémé Dangin anak tua utama?" 
"Ba dangin matan ainé endag. Ba dangin bulanné lekad. Sinah uli ditu galangé mentik. yén tusing ada galang, lakar tetep peteng dogen idupé. yén kenehé galang sinah serdah idupé." Mémé Dangin ngrieng padidiana buka anak nuturin dewekné. Nyoman Wirata pragat bengong tusing bisa nyautin apa. 
"Jani satuaina buin indik I Sigar. I Sigar ento anak okan Bhathara Surya baan Méméné demen nungingin jit Bhathara Surya ngranayang ia lekad a sibak. Keneh Méméné dugasné ento tusing bunter, fusing buleh, tusing nemu gelang ngranayang. Aget sweca Bhathara Surya, nyak ngakuin I Sigar gumanti sentanané. yén tusing, sinah nandang jengah idup Méméné I Sigar. Panakné ané a sibak ento pamuputné nyidaang dadi raja." 
"Aget pesan tiang dadiné, Mé?" 
"Aget kenken?" "Tiang paripurna, mabungkulan lekad." 
"Sangkananga melahang pelekadané. Eda endahanga. Suba lekad dadi manusa melah, patut melahang buin. Padalem idupé a kedepan tatit anggon malaksana tusing Beneh." 
"Tiang mautsaha, Mé." Ujané sayan nyenikang tuunné. Langité galang ngenah, gulemé alah sampatang. 
"Mé, suba endang. Tiang lakar mulih nah?" 
"Nah, ingetang ngresepang satuan Méméné." Salantang jalan, Nyonian Wirata inget tekén satuanné Mémé Dangin. Salantang keneh, ia makeneh-keneh. 
"Ngujang dadi i dewek kalahang I Sigar? Anak cacad dogen ngalih Bhathara Surya, ngalih galang keneh. Kenken mula tatuek i Mémé nyatuain buka kéto?" Neked jumahné, Nyoman Wirata negak marep kangin. Ia nelektekang matan ai. Ia nelektekang isin kenehné. Sayan magiet nelektekang isin kenehné, sayan peteng dedet. Di keneh ia ngaukin Mémé Dangin. 
"Mé ngujang dadi kakené?" Marawat-rawat dingeha Mémé Dangin mamunyi, "Mula keweh nungkulang keneh. Keneh malali dogen gegaenné. Bisa dini ditu." Tepukina Mémé Dangin mabaju putih sentak. Nyoman Wirata bangun. Ia kipak-kipek. Kadenanga Mémé Dangin di sampingné. Nyoman Wirata malaib ka umahné Mémé Dangin. Ujanné buin tuun ngribis buka anak sedih kalahin sang katresnain. 
