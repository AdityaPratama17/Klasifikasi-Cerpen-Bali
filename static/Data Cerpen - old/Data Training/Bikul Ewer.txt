dewasa|Bikul Ewer

Tiang mula demen ningehang satua ané soleh-soleh. Dugasé niki maan ningehang satua uli Memé Tulus Budhi nyatuang indik bikul ewer. Makejang ngedekin mara nyambatang ada satua bikul ewer. Biasané manusa ewer. Anak jail pepes ewer. Papolosan tiang ngorahin apang énggal ja Memé Tulus Budhi nyatua. Kéné satuané dugasé nika. 
Meong-meong alih ja bikulé, bikul gede-gedé buin mokoh-mokoh, kereng pesan ngarusuhin." Memé Tulus Budhi magending. "Mé, luung pesan gending Memené. Tiang demen ningehang. Ané demenin tiang ada rungu tekén bikul kanti nyak mokoh-mokoh. Sinah liu maan sangu sangkan kanti mokoh?" "Ento gendingan dogen, Dé. Apang ada munyiang kalané ngempu keneh buka jani. Apang ada ngliwat di kenehé masi. yén bikul kanti mokoh, sinah gigin meongé tusing mranen buin. Tusing mangan buin. Giginé suba rata. Mirib ada ané natahin? Suba tusing misi wisa buin." 
"Mirib ané numitis bikul ané ngrotrot tiing kawitan Sang Jaratkaruné. Med suba ngarorot tiing di kadituan. Baan karmané luung, nyidaang dadi bikul nglincak di guminé. Mé" Tiang bareng nyatuain indik Sang Jaratkaru. Sang mraga wiku sané nyuklabrahmacari. Sucin pamarginé prasida matemu ring kawitan idané. Masemaya pacang marabian santukan punika sinalih tunggil yadnya sang maangga sentana ring kawitan. Memé Tulus Budhi ngerieng, "Lakar lanturang apa kénkén?" "Lanturang Mé." 
"Ada katuturan satua I Bikul Ewer. I Bikul Ewer nyebun di umahné Bapa Sangkan Dadi. Bapa Sangkan Dadi tusing pesan bani mamati-mati. Koné himsa karma adané yén mamati-mati. Bikulé masi ngelah atma. Patuh koné atman bikul tekén manusané. Wadahné dogen melenan. Ada mawak manusa ada mawak satwa. Sakewala, pabratan Bapa Sangkan Dadiné mabinaan ajak somahné ané madan Memé Sangkan Gunung. Demen pesan ngematiang soroh mrana. Bikul apabuin. Lenan tekén ento pepes makesiab baan bikul. "Ait bikul madasi," keto taen somahné makesiab. 
"Ingkel-ingkel anaké ané madingehang. Nyén lantas tusing ngedekin somahné? Bikul orahanga madasi. yén pejabat madasi antes, bikul lantas orahang madasi nyén sing ngedikin." "Sayan liu anaké ngedekin sayan ngimut-imut Memé Sangkan Gunung. Sabilang majelawatan ada bikul sayan galak. Jeg nagih matianga. Bapa Sangkan Dadi nglemekin. Eda galak ajak buron, ia masi ngelah Widhi." 
Ngambres somahné Bapa Sangkan Dadi. "Bes kaliuan tutur. Ené tingalin. Anduk icangé telah amah bikul. Anduk dogen rotrota apabuin ané lenan." "Mirib anduké mebo pindang? Manian belianga anduk. Mantas anduk té, aji kuda argané. Baju kutang lakar beliang masi." Bapa Sangkan Dadi ngarumrum. "Eda ewer. Meli mako dogen tusing nyidayang. Lebihan tutur." Memé Sangkan Gunung nyelelep. "Maan, keto anaké nyautin." Memé Tulus Budhi ngorahin tiang. "Nah, maancogan." "Ené seken apa tusing lakar ningehang satua?" "Seken Mé, lanturang buin. Man kénkén lantas Bapa Sangkan Dadi?" 
"Baan sesainé ngendingang, mimbuh nyatuang bikul ewer. Bikulé sayan ramé dogen ané teka. Magenepan goban bikulé nekain. Ada barak, ada kuning, ada selem, buina ada ané rengreng cara macan. Bikul luh, bikul muani, kanti bikul nyingnying nekain. Meongé mabalih bikul ané nglincak. Bikulé nyebun." "Maan alihanga lim bikul, maan alihang tepis bikul tekén Memé Sangkan Gunung tusing masi maguna. Jeg ngelah dogen daya ngelidin lim ngelidin tepis. Dradat-drudut cara anakbajang kasemaran." 
"Ngorta Memé Sangkan Gunung tekén pisagané krana bikulé liu gati. Pisagané kedék. Di umah pisagané masi liu. Mirib baan pepes bakat pisuhin bikulé dadiné ngliunang dogen. Koné tusing dadi pisuhin bikul," keto pisagané ngwales ortan Memé Sangkan Gunungé. "Pisagané masi ngortaang awakné maan ngipi uyak bikul." "Uyak bikul, Mé? Ipian soleh." "Aa. Ada ané jail bikulé ngencehin sirahné. Kanti mangsit sengir. Mara enten, saget sirahné misi enceh bikul. Nyén lantas sing gedeg." 
"Ipian saja adana, Mé. yén demen mabuntutan, sinah suba dadianga koda alam." "Pisagané ngorahin apang Bapa Sangkan Dadi suud mabrata. Sakewala tusing nyak." "Koné apang paakan suargané buin abedik. Pedalema pesan bikulé lakar mati. Tresna asih koné jalananga." "Suud malu nyatuang bikul gede-gedé. Né tingalin! Makejang rotrot bikul!" Keto Memé Sangkan Gunung ngreng baan tusing dadi baana nales gedeg basangné. 
"Mareren Bapa Sangkan Dadi ngomongang bikul mokoh?" "Saja pesan, Bapa Sangkan Dadi tusing buin nyaknyambatang bikul mokoh yadiastun liu bikulé nglincak gantinina baan pupuh pucung, gendingan ané biasané anggon nungkulang anak cenk: Bibi anu, lamun payu luas manjus, antengé tekekang yatnain ngaba masui, tiukpuntul, bawang anggon pasikepan." "Memé Sangkan Gunung salah tampi. Sambatanga anak tua ngendah." "Dadi ngendah sambatanga. Mé?" 
"Ento gending raré. Dong patuh tekén anak cerik. Pinih tusing kidung utawi kakawin. Sing anut dadiné. Buina Bapa Sangkan Dadi mula jail tekén somahné padidi." "Man mara suud ngorahang bikul ewer nyak bikulé magedi?" "Apa magedi? Cucune jani ané meragang dogen krana kapah ningehang kruna bikul mokoh. Hang moglongné." "Beh, pedalem Bapa Sangkan Dadi. Suud gerengin somah, jani, cucuné meragang dadiné. Lantas?" 
"Cucuné blasak dogen pulesné. Kapah pesan entil pulesné. Buin telunné lantas plaibanga ka UGD. Dokteré mreksa. Orahanga tipus, apang maopnama. Alihanga masi anak ané bisa. Mara gisina limanné, rasaanga len pesan. "Melahang cucuné. Dadi len pesan pajalan angkihanné. Apa taen pajalanné singsal?" Anaké ané bisa abesik dadua ento ngorahin. "Uli suud ningehang gendingan bikul gede-gedé, ia buka kené." 
"Lamun keto kisi-kisiin gendinganné ento. Dadi sayan ngejohang angkihanné?" Kisi-kisina cucuné. Sayan luung angkihanné. Sakewala, Memé Sangkan Gunung nyerit. "Bliiiiiiiiiiiiiiiiiiiiiiiiiii! Bikulé ewer. Sinah Bli mendep-mendep ngendingang bikul?" "Langked Luh!" Énggalanga nyagjagin somahné. "Dadi galak keto Bapa Sangkan Dadi, Mé? Suud Bapa Sangkan Dadi nyalanang brata?" 
"Miribné suba suud. Krana umahné suba dadi sebun bikul. Encen lantas jalananga bikul ngebekin umah apa nyalanang brata? Dugasé ento anaké makejang ngedekin. Orahanga Bapa Sangkan Dadi makulawarga ajak bikul. Gedeg pesan Bapa Sangkan Dadi." "Bapa Sangkan Dadi makeneh galak. Sakewala, tusing bani krana ané ngedekin anak siteng-siteng buina misi matato rangda di tangkahné." 
"Dugasé ento bikulé pacruit mengkeb di umahé melah. Ngewerin Bapa Sangkan Dadi." "Aget pesan bikulé. Sayan ngemelahang idupné, Mé." "Lamon keto, nyak dadi bikul? Lakar aturin Bathara Yama numitisang nadiang bikul." Memé Tulus Budhi nelektekang tiang. Tiang tusing bani nyautin krana enu demen ningalin anak jegeg. Enu demen ningalin paileh gumi apabuin Memé Tulus Budhi taen dingeh bisa dadi bojog.
