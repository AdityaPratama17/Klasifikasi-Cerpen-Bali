remaja|Tungtung Tangis

Nyén sing demen yén tresnané trimana. Apabuin I Kayun mula uli ipidan meled ngetus kenehné Ayu Ratih kanti nyidayang ngalap bulan. Jani, I Kayun degdeg kenehné. Kali apa ja Ayu Ratih makita tekén bulan aluh baana krana bulanné suba di kenehné I Kayun. Sabilang dina acep-acepa tekén I Kayun apang nyak nongos di kenehné. Ipidan anak taen ia sapin ngingetang i bulan, tusing nyak galang buin. Mara makaplug kema-mai. Dugasé ento Ayu Ratih nagih apang pesuang koné I Bulan. 
Beli indayang jani pesuang bulane!" I Kayun magimeh-gimeh kanti pesu peluh pidit. Tusing masi nyak pesu-pesu. Mara paling cara anak buta kilangan tungked. Kedékina tekén Ayu Ratih. "Eda sombong Beli ngaku I Bulan nyak ngoyong di keneh Beliné. Jani buktiné apa tusing ada? Gamongan dadi jahé. Omongan dadi gaé." 
Lek pesan I Kayun dugasé ento. Dinané ento buina nyak Saniscara Kliwon biasané aluh baana mesuang wiadin nyelepang I Bulan. I Kayun mula soleh. Ia biasa nganggurin Ayu Ratih sabilang dina melah manut penampen iané. Tumben jani tusing nyidayang. Dija lantas tongos pelihné? Magimeh kanti ping kuda-kuda, lantas budal tan papamit. Mara ia makeneh-keneh. "Ngujang dadi sing nyak pesu I Bulan?" 
"Kayun, memé tusing nyak pesu yén Kayun mrasa tekén awak suba dueg, punyah tekén kaduegan. Memé lakar dadi pesuang Kayun yén Kayun bisa ngudepang keneh ané punyah buka keto." 
Mara ningeh buka keto, I Kayun mrasa tekén awakné pelih. Sabilang dina lantas ia ngidih pelih. Kanti neked dina Anggar Kasihé mara nyak I Bulan pesu. "Suksma Mé. Memé nyak pesu buka jani." 
"Jani jalan ka umahné Ayu Ratih!" Memé Bulan ngajakin apang énggal-énggal ka umahné Ayu Ratih. "Ngujang dadi énggal-énggal Mé?" "Nah té eda liunan patakon." 
Neked di malun umahné Ayu Ratih, I Kayun makesiab. Umahné Ayu Ratih suba mapayas. Pisagané takonina, "Anak ngujang di umahné Ayu Ratih?" "Ayu Ratih lakar ngantén." "Nganten? Ajak sira?" "Ngorahang ajak I Tuntung Tangis." 
Énggal-énggal I Kayun ka pakaranganné. Mara majujuk di tengah pakaranganné. Ayu Ratih mapi-mapi tusing inget tekén I Kayun. Sebengné tusing buka ané suba-suba. Tusing buin bingar. Peh kénkén cara anak mamusuh uli ipidan. "Ayu ngujang ngelong semaya?" 
"Ngelong kénkén? Tiang tusing nawang sira ragané?" Mara keto munyiné Ayu Ratih prajani ngetor gedeg basangné I Kayun. Peluhné alah tengkobang baan jengahné. "Beli ené I Kayun. Gegelan Ayuné." "Tiang tusing taen ngelah gegelan madan I Kayun. yén I Beli Tungtung Tangis mara tiang nawang. Sabilang wai nyidayang nekain tiang. Man ragané taen nekain tiang?" 
"Ngujang tusing kanti alapang beli bulan Ayu. Kaden Ayu ngorahang lamun ada anak nyidayang ngalapang bulan, anak rnuani ento lakar dadi gegelan Ayuné?" "Tusing taen tiang mamunyi keto. Mulih suba ragané jani!" Buin jebos tiang lakar ngantén ajak beli Tungtung Tangis. Tiang suba gaenanga umah anyar. Tiang suba belianga tiket melali ka dura nagara. Tiang suba pesenangan hotel bintang lima. Tiang lakar ngulurin indria jani. Man ragané apa lakar baangin tiang mantas ngalapang bulan dogen suba mrasa lebihan kenehé." 
I Kayun gedeg pesan. Ia lantas nagih mesuang I Bulan ditu. Sawat-sawat di kenehné ada munyi kené. "Kayun, Memé tusing nyidayang pesu jani krana Kayun ngelah keneh gedeg. Melahan gedinin. Mai mulih lakar satuain memé ngujang dadi mabading kenehné Ayu Ratih." 
"Nah, Mé. Tiang kalah jani. Buka tusing maguna tiang dadi anak muani. Nirdon pesan pelekadan tiangé. Bes kéné tresnan tiangé tekén Ayu Ratih. Kodagan ia mabikas buka keto." . "Eda ento sangetanga, Kayun. Manusa adana, bisa énggal mabading kenehné." "Mé satuain ja tiang gunanné I Tungtung Tangis." "Nah dingehang melahang. Jani tuturina." 
"Ipidan I Tungtung Tangis meled pesan apang maguna idup iané. Lantas sabilang peteng, sabilang inget tekén awakné ia nyelsel gati. Tusing taen ngrasaang bagia idupné. Ngeling sabilang inget tekén panadian iané. kénkén kaden kenehné I Tungtung Tangis lantas nakti di semané. Ngaba cangah cucuk, mabé siap biing. Ngincepang sakancan ané nongos di semané. Pesu watek isin semané. Kayun suba nawang soroh Lendi-Lendi, Weksirsa, I Kebo Dongol, I Bangkal Agung, I Macan Rengreng kanti I Cicing Gudig masi ngedengang kawisesan iané. 
"Endihanné mendahan ada barak, putih, elung, klawu, ijo, mancawarna. Bungutné makejang macaling renggah. Baan teleb kenehné I Tungtung Tangis lantas makejang tusing nyidayang ngeletin awakné I Tungtung Tangis. Sawat-sawat ada suara matakon tekén ia." "Apa katagih Tungtung Tangis?" 
"Titiang nunas mangda sanunggil anak luh, sanunggil sané kenehang titiang prasida ngeling keneh ipuné yadiastun ipun sampun madué gegelan. Mangda ngeling manah ipuné ngantenang titiang." "Oooo mantas keto dogen panagihé. Jani, lentedang layahé lakar rajah." 
"I Tungtung Tangis nglentedang layahné lantas rajaha. Magenepan aksarané ada di layahné Tungtung Tangis. Ento jani mamurti. Sakewala, manian lakar susud masi kawisesanné I Tungtung Tangis." "Nyén lakar nyidayang ngalahang I Tungtung Tangis, Mé?" 
"Adanné momo lakar ngendah dogen ia ngaba bikas. Mrasa tekén awakné makejang nakutin. Manian yén ada anak suba makurenan endahanga, buina anaké luh ento nelebang bakti, dreda bakti adanné kawisesan iané lakar punah." 
"Dadiné jani tiang lakar ngantiang di subané Ayu Ratih balu, Mé? Melahan suba tiang tusing ngantén buin. Depang suba I Tungtung Tangis dadianga somah. Depang suba. tiang dadi anak muani truna kayang-kayang." 
"Luung masi yén I Kayun buka keto. Kewala lakar nyelsel masi Kayun krana Ayu Ratih ento yadiastun suba taen ngantén ajak I Tungtung Tangis. Ia anak tetep dadi anak luh genten buka ané suba-suba." "Ngujang dadi keto, Mé?" "Ayu Ratih ngelah sunaran, ngelah lawat mapilah-pilahan cara kulit bawangé." 
"Dadiné ané antenina tekén I Tungtung Tangis tuah lawatné dogen, Mé?" "Beneh. Ayu Ratih nawang idupné tuah lawat dogen. Ia ngelah masi maya siluman." "Jani, kenkenang tiang Mé, apang énggal suud mamurti kawisesanné I Tungtung Tangis?" "Aluh jalan kemo tekain bapa Balian Tungtung Langit." "Dija tongosné Mé?" "Mendep dogen. Uli ditu ngenah suba kénkén jatiné I Tungtung Tangis. Tekekang kenehé. Jani, memé ngajak Kayun makeber." 
"Tiang jejeh Meeeeeeeeeee!" Makejang panyamaanné I Kayun ngedebras , "Ngujang nyerit?" I Kayun sudap-sudap das malaib mara telektekanga guminé suba nyaluk sandikala. "Sangkananga eda pules sandikala. Lemah ipit!" I Kayun klingas-klingus cara anak cerik tusing ngelah pipis meled mablanja. Ia meled nuturang Balian Tungtung Langit ané sakti mawisesa. Sakewala, tusing bani. 
