remaja|Surat Uli Amsterdam

Muané ngurah sayan seming. Paningalané enduk. Kumis lan jenggotné ané tusing pretenina ngaé kelusné ngenah cara anak suba tua yadian tuuhné tnara selaé tiban. Bokné masé kusem, eda ja mambuh masuah dogen mirib tusing ja taen. 
"Len sajan ia jani. Apa ya masalahne?" kéto Anom matakon tekén Rimbawa ri kala padaduanan mulih uli hotel tongosné magaé di widangan Kuta. 
"Ibi tepukin Icang ia ngelangi joh ka tengah pasihé," saut Rimbawa. 
"Dugas takonin Icang, jeg sing karuan sautné." Anom kituk-kituk, marasa prihatin tekén solah timpal leketné ané abesik ené. Uli masekolah di SMK ipidan, ajaka tatelu gradag-grudug bareng-bareng kema-mai cara anak manyama, kanti bareng-bareng masé magaé di hotelé ané patuh, kewala jani ia nadaksara ngejoh. 
"Pikobet apa ya makada kanti sing ja bani ngorang ajak iraga? Rimbawa majalan sinambi nglepotin jerijin limané ané lantang-lantang Ian gedé, masaih ajak jelegné ané gedé ganggas. Anom ané majalan nyeluk kantong jaler di sampingné ngenah endepan buin abedik. Padaduanan mara sajan ngliwatin candi bentar hotelé ané marep ka jalan di sisin pasihé. 
"Cara nak nantang baya asané ia," Rimbawa masaut disubané ajaka dadua majalan di duur trotoaré. 
"Kenkenang dik carané nylidikin?" Jalané sayan sepi. Angin pasihé makesiur ngaba ambu kaang. "Icang sangsaya, miribné ia suba med idup," Rimbawa nyetusang. 
"Taen masé tepukin Icang ia ngebut di jalané ramé. Nah, Ci ané paekan tongosé, tegarang takonin adéng-adéng apa ané ngranang ia suud magae?" Anom tuah manggutan, tusing ngraos apa-apa buin. Jam pat soré, Anom majujuk di malun jelanan kamar kosné Ngurah. Suba ping telu ia nogdog jelanan kewala tusing ada nak masaut utawi ngampakang jelanan. Suwung, tusing ada ciri yéning 
Ngurah ada di kamarné. Korden jendelané matutup rapet. Anom negarang nogdog buin acepok. Krana tusing ada masé nak masaut ia laut magedi sambilanga ngrenggeng. Anom tusing nawang yéning Ngurah ngintip tindakanné uli selagan kordené. Ngurah meled padidi, ento awanan ia tusing ngampa¬kang jelanan busan. la ngarepang apang Anom teggal-enggal magedi. Papinehné Ngurah kusut. Surat ané teka uli Amsterdam sajan-sajan ngaé benyah pangaptin idupné. Dankert, ané ngirim suraté ento, jani sedek gela-gela, ngantiang mati. "Raga tusing nawang, Beneh apa tusing yéning raga nyuratin awaké buka kené," kéto munyin suratné Dankert. 
"Nanging, api kenkenang awaké perlu nawang, raga jani tuah ngantiang mati. Dokter suba mmvonis raga ngraksa AIDS." 
Ngurah enu majujuk di durin kordené yadian Anom suba tusing ngenah lawatné. Di jalané montor Ian anak majalan pasliwer. Ada toris negakin sepeda, ada anak luh nyuun keranjang misi salak Ian ada andus malepuk uli tongos anaké nunjel leluu. Ngurah inget tekén pajalané ané suba liwat. tondén makelo, kadirasa mara ibi. Sanjané, dugas ia pesu uli warung matadtadan bungkusan, saget ada anak nyenggol kanti tadtadané ulung mabrarakan. 
"Oh, sorry... sorry" kéto raos tamu ané nyenggol ngidih pelih. 
"It's okey" saut Ngurah tusing ja nyangetang mapan ia masé sedek ngelen-ngelen.
 "Cara nak kadropon ngenahné, lakar kija?" Ka pasisi. 
"Beh patuh, raga masé kar ka pasisi." anaké muani ento ngenggalang macelep ka warung. 
Di pesuné ia ngaba minuman dingin duang botol Ian amik-amikan duang bungkus. Ngurah lantas enjuhina minuman abotol Ian amik-amikan abungkus. Ningalin tamuné melah buka kéto, Ngurah tusing dadi ati tusing nerima pabaangné. Buin jahané makadadua laut bareng-bareng nindakang batisné ngojog pesisi. 
"Raga Dankert," tamuné ngenalang dewekné disubané ma¬kadadua negak di duur biasé. 
"Awaké nyen?" 
"Ngurah. Tuan uli Belanda." Adi nawang? 
"Ah, tuah nebag dogen." Dankert makenyem ningeh pasautné Ngurah. 
"Ulesné awaké suba pengalaman ajak nak Belanda," kéto abetné Dan¬kert sarwi nepok kempol jitné Ngurah. Makadadua laut mandrengin langité ba dauh ané masepuh baan warna kudrang mapan ainé suba lakar engseb.
"Suba berkeluarga?" Dankert matakon. Ngurah kituk-kituk. 
"Tuan ka Bali sing ngajak kurenan?" 
"Raga sing ngelah kurenan. Sing ja lakar taen." 
"Adi keto?" 
"Yen ngelah kurenan sinah sing ja baanga kija-kija." Ngurah kedek ningehang gagonjakan Dankert. Ba dauh la¬ngité suba mapulas baan warna kudrang macampur tangi, ngaé anaké di pasisi pada angob nyaksiang. 
"Amazing" grenggeng Dankert sambilanga matangled di baongné Ngurah. Yadian marasa tawah, Ngurah mendep dogen. Kalainé sajan-sajan suba ilid, Dankert ngajak Ngurah singgah ka restoran. Apang tusing buka sasonggané dewa rawuh ubetin jelanan, Ngurah nuutin pangidih Dankert. Sasukat matimpal ajak tamuné uli Belanda ento Ngurah dadi nawang kénkén anaké pada muani saling mademenan. Tawah rasané dugasé mara majumu, kewala makelo-kelo ia katagihan. 
Disubané kalahina mulih ka Belanda, buin Ngurah maan kenalan ané masib cara Dankert. Tamuné uli London ento kaukina Michael. Iteh mademenan ajak nak muani ngaé Ngurah tusing pati rungu tekén anak luh yadiastun ada ané demen tekén dewekné. Sakewala suratné Dankert ngaé Ngurah engsek. Ngaé ia mara tangeh yéning solahné ento tusing Beneh buat kajalanin. la marasa jejeh pesan mapan suba nawang jani ento bisa ngranang sakit ané tusing ada ubadné. Pasti suba katularan hiv né, kéto Ngurah ngraos tekén dewekné padidi. Duang lemeng suba ia ngurung dewekné di kamar kanti kamarné mabo andus roko. Asbak gedé di duur mejané suba meliah baan puntung roko. Besik dua ada masé ané ulung ka lantené ané bekin koran Ian majalah ané misi artikel ngenenin AIDS. 
Ngurah mabalik ka kamarné lantas maekin meka gedé ané matemplek di temboké. Makelo ia nyuluhin dewekné. Buin ia maselselan mapan suba pelih ngaba awak, suba pelih malaksana ané ngaé ia kelangan rasa bagia. Ah, luungan suba mati! Tusing perlu maperiksa, kéto munyin kenehné. yén kanti kramané nawang, sinah deweké tusing lakar ngelah tongos buin di guminé. Pasti lakar cara cicing gudig, tusing ada anak bani pack. Nyaman-nyamané jumah pasti lakar elek makejang. I mémé pasti lakar nyelselin déwék mapan suba nglekadang deweké. Tusing kapineh baan kénkén ya gedeg basangné I Bapa yén nawang pianakné nungkasin sima, joh sajan uli ané madan suputra. Ngantung awak! Ento ané pepes kenehanga, sakewala ada dogen papineh ané nembang. Mapan yén ento kanti kalaksanaang, sinah atmané lakar kasasar. yén suba kéto pamuputné ia ngeling sengi-sengi. 
Jani papinehé ento masih nekain. la mautsaha ngedenang bayu. Gemelanné tekeganga, sambilanga mandrengin gobané di mekané ia lantas netepang kenehné. Ketimbang dadi cicing gudig, luungan mati. yén suba mati tusing ada ané lakar marasa lek, tusing ada ané lakar maselselan baana suba nglekadang deweké. Brak!! Mekané saget belah, ulung mabrarakan krana jagura tekén gemelané. Limané ané matatu Ian magetih tusing runguanga. Kadropon ia laut mesuang motor. Buin jahané ia suba nerbeng di jalané. Awagina nyalip sabilang montor ané ada di maluné, ngaé anaké pada misuh. Neked di jalan by pass palaib montorné ngancan buduh cara karasukin kala ngelodang ngungsi bukit. Neked di tongosé ané kaentikin punyan lamtoro gung ia mareren. Motorné kutanga di sisin jalané. Tusing matolihin ia laut majalan menekan. Buin jahané ia suba majujuk di muncuk abingé. Aslabsaban ia marasa jejeh masé nepukin abingé. Angin pasihé ngampehang dewekné cara ngorahin ia magedi uli ditu. Ia marasa bimbang. Paningalanné kidemanga sambil¬anga buin netepang keneh. 
Kala ia suba siaga lakar ngentungang awak ka abingé, saget dingeha ada anak makaukan. 
"Ngurah...!" la tengkejut. Tepukina ada anak majalan maekin dewekné. la ngon ngudiang dadi Anom nututin dewekné. 
"Ci ngudiang mai, Nom?" "Tuun, Rah. Nyanan beten ngraos." 
"Da turut campur né urusan Icang. Depang Icang mragatang padidi." 
"Nah, pragatang suba padidi, kewala da ngulah pati. Sing Beneh to." Ngurah suba tekek ngisiang papinehné. Ia suba milih mati. Tusing ada lakar nyidang nambakin. Nanging, tatkala ia lakar ngentungang awak ka abingé saget ada anak nyagrep dewekné uli duri. 
"Ndas bedag! Lebang, lebang Icang!" Ngurah mautsaha ngelebang dewekné. 
"Lantangang ngaba papineh," kéto Rimbawa masaut sinambi ngedeng Ngurah ngejohin abingé. 
"Ci sing nawang, Ci sing ngasang!" 
"Ngoyong, Rah. Baca malu né," Anom maekin Ngurah tur ngenjuhang amplop surat. Ngurah negak mepangsegan. Ada apa ya dadi Anom ngaba surat? 
"Sajan Dankert ngamar di rumah sakit," Anom nugtugang. "Kewala sing ja ulian kena AIDS. Tuah ulian sengkala di jalan. Franken nyuratin Icang ibi. Sujatiné, surat ané terima Ngurah sing ja uli Dankert, Ento uli nak luh ané tresna tekén Ngurah, ané marasa sedih nepukin Ngurah malaksana ané sing Beneh." 
"Tiang ngidih pelih, Beli. Tiang ané nulis suraté ento," Tantri saget nengok uli samping. 
Ngurah ngeling cara anak cenik. Rasa liang Ian maselselan madukan di tangkahné. Liang baana suba selametanga tekén timpal-timpalné uli ambah ngulah pati. Maselselan krana marasa tekén déwék pelih. tekén déwék ané kaliwat angkuh, tusing taén ngrunguang Tantri ané kaliwat sayang, nresnain Ngurah ulian keneh suci.
