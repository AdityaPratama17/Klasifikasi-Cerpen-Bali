Anak|Lipi Aon

Ada kone lipi bisa makeber. Indang-indang di langite. Yen teka uli kauh ia nganginang, yen teka uli kangin ia ngauhang. Keto masi yen tekane uli kelod oasti ngajanang, yen teke uli kaja ia ngelodang. Di makeber petengebia ngendih. Endihane ento cara bintang. Bintang ane mekeber nglemad dawane. Ada masi ane ngorahang ento bintang makeber. Sujatine ento tuah lipi ane mawarna gadang alab-alab. Lantangne lantang tur gede yen sikutang pada-pada lipi. 
Ane ngorahang indik lipine ento teken tiang i pekak. Sabilang ngancan masare, i pekak liu pesan matuturan. Suude nutur i meme ngorahang, disubane tiang maseliek, i pekak ka kubu. Ka umahne di mel. Sabilang wai idepane i pekak keto. Matuturan di gantine ngancang tiang masare. Suude keto ka kubu. 
Di katujune i pekak nutur, i meme di ampike ngae semat ajak i dadong. I bapa di kenkene mragatang ngulat pia, di kenkene ngulat keranjang wiadin guungan manut tetagihan anak. Ulatane ento maadep. Anggo ngenepang isin paon ajak munduhangburuhan di sagete arahina maurunan. Nuju kajeng kliyon anggo ngenjuhin i meme anggona ngae aturan ajak pangupahan di tegale. Keto i bapa nuturang yen tiang negak di sampingne sambilang mabalih. Yen nulungin tiang tusing bisa. 
Yasane lipi aon di tanahe suba nepud. Yen suba nepud ia nyidaang makeber ka langite. Ditu ia nglanturang yasane. Yen suba suud mayasa di langite, ia nyidaang numadi dadi manusa. Keto i pekak nglanturang tuturne dugase nuturang lipi aon. 
Saget inget tiang dugase di tegale, di punyan dapdape ane donne gadang alab-alab, nepukin tiang lipi. Lili gadang. Gadangne patuh cara don dapdape. I meme ngorahang ento lipi gadang. Lipi yen maan nyegut bisa ngamatiang prajani. Lipi ane paling nakutin. Saget tiang makita matakon teken pekak "sing ja lipi gadang ane taen tepukin tiang sig punyan dapdape? Dawa masi, nanging cenik". I pekak ngorahang tusing ja patuh cara lipine ento. Lipi aone mepesan pesu peteng-peteng. Di pesune makeber. Yen tonden bisa makeber tusing ja pesu. 
I pekak ngalinggih kedek. Kanti pesu dekahne ulian kedek ningehang tiang ngorahang "yen tusing pesu-pesu dong mati tusing maan ngalih amah? Patuh cara dadong Ripit, ane gelem suba nem sasih tusing pati gati madaar dadine berag arig". Yen suba mayasa tusing ngitungang dadaar, ane ada pengacep teken Ida Sang Hyang Widhi. Yening suba ngidaang uleng ngacep Ida, tusing ja ada jelema wiadin buron ane marasa seduk yadiastun tusing madaar bulanan. Apa ane orahanga teken i pekak ngae tiang angob. Dugas tiang nakonang "tusing ngidaang ngulengang keneh". 
I pekak sayan engkel kedekne. Sayna ngentah dekahne dugas tiang ngorahang sambilang ngumik "yen lipi aon mayasa bisa makeber tur ngendih. Disubane bisa makeber ia mayasa di langite. Yen mayasa di langite di katujune ngotor tusing ya i dewek ulungina teken kotorane ento kak?" Sambilanga mintel pipin tiange, laut ngejer-ngejerang sambila ngorahang tiang cucu cucud. Matakon ane dasdasan tusing dadi baan pekak nyautin. Suba orahang tusing ja madaar ulianne mayasa, apa kotoranga. Orahina keto mara tiang resep agigis.
Dikatujune mayasa si tanahe, lipi aone tusing ada nyidaang nepukin. Sangkan tawang dogane lipi aon, yen ada lipi aon tonden pati bisa makeber laut maksa dewek makeber apang enggal teked ka langit, ia pastika kal ulung. Bisa-bisa mati teked di tanahe. Ento awanane, yen nepukin lipi gadang dawa tue gede mati nyalebat di tanahe ento madan lipi aon. Lipi aon ane mati yadiastun tusing katanem bangkene tusing ja lakar berek. Tusing ja uledan cara bangke buron ane lenan. Bangke lipi aone, uli mara ulungne kanti molas dina nyayan nyenikang. Teked dinane molas dina laut ilang tusing ngutang tampak. Kone awakne duduka sakabedik. Ane nuduk, lipi aon ane suba nyidaang mayasa di langite. Kulitne anggona panegulan bedeg tongosne mayasa. Awakne anggona tegakan tongosne mayasa. Sada saru ulian kiape, gigis-gigis ningeh tiang lanturan tuturne i pekak. 
Suude ento tiang tusing buin ningehang apa-apa. Yadiastun liman tiange ngisi limane i pekak, nanging tusing masi tawang dugas kakelesang. Inget-ingetan saget suba lemah tur ane di samping tiange masare i bapa.
