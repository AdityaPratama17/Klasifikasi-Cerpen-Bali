anak|Piling

Yen anak di desa lenan nyambat pinekan wiadin pilingan, nanging di desan tiange katah madan piling. Demenne ngelah piling ulian munyinne. Sayan makelo munyine di katujune tempuh angin sayan luung. Sayan tiling munyinne sayan luung. Biasane matungguhang di bukit-bukitane angine aluh teka. Apang nyak makipekan ngalih angin, tanggun tungguhan pilinge maisinin kincut. Kincut ane malakar aji ambu, danyuh wiadin duk. Yen angine teka uli kauh kincut pilinge mapingser laut ngoyong badangin, dadine pilinge marap kauh. 
Mapan mapag angin, ditu pilinge mamunyi kebrut-kebrut yen piling ane cenikan. Piling ane gedean mamunyi cebebed-cebebed. Ngae piling tusing ja gaginan aluh. Keto ane rasayang tiang dugas nyumunin ngae. Da ja dugas nyumunin ento, kayang jani tiang tusing bisa ngae piling ane luung. Tuah bisa ngae mapinda piling, nanging tusing taen mamunyi melah. Paling aget nyak mamunyi, nanging munyine beser. 
Di jelek nasibe, piling ane tungguhang makaplig di panungguhane, bisa masi tamplak carang kayu ane kipak, ngaenang pilingr belah wiadin lung. Yen pilinge ane tusing pati luung lung wiadin belah, tusing pati sanget baan nyebetang. Nanging yen ane mara gae, buina nyak mamunyi, nanging mara tungguhang suba belah wiadin lung, sanget ngaw basange gedeg. Gedege ento maempahang aji ngae buin piling ane lenan. Ngae sambilang naanang keneh sebet.
Ngae piling apang nyak mamunyi luung manut teken kenehe dugase ngae. Amen luung acepane dugase ngae, pastika luung kal munyin pilinge. Raose ento tampi tiang uli i bapa. Tampi dugase i bapa mesuang piling ane masimpen di palang klakah umah paone. Piling ane suba badeng macenged ulian makudus andus saang sabilang wai. 
Yadiastun goban pilinge tusing pati melah ulian mangsian, nanging dugase matungguhang munyine teeb gati. Munyine ane cebebed-cebebed buina tiling kaartiang baan i bapa "pilinge ane luung munyine mebed. Cara raos jalema, yen munyinne mebed ento pasti munyi luung. Munyi ane patut padingehang tur resepang. Maan pitutur keto, suude bapa nungguhang pilingne ane gede tur lantang ento, buina piling ane orahanga munyine mebed, tiang nyemak piling ane gae tiang. Piling ane malakar aji tiing. Indayangin tungguhang tiang. Mara tungguhang makelo pesan mara pesu munyinne. 
Yadin angine patuh baretne teken angin ane ngamunyiang pilingne i bapa, nanging munyinne joh gati malenan. Piling tiange tuah mamunyi keprut-keprut buina bawak-bawak. Joh saih ajak munyin pilingne i bapa. Unduke ento ngaenang tiang nyemak piling gaenan tiang ane lenan. Ane jemak jani piling malakar aji kayu balang. Kayu leser buina aluh rotin melah gati orahanga anggo piling. Patuh cara piling ane malunan, yadiastun munyinne lantangan teken piling tiinge, nanging tusing nyak tiling. Munyinne beser buina lumahan. 
Kenehe sebet pesan sawireh tusing nyidaang masaih piling ane gede teken pilingne i bapa. Mara lakar tiang nuunang piling kayu balange ento, i bapa nyagjag laut ngajakin tiang negak di beten punyan kayune di samping tongose nungguhang piling. Ditu buin i bapa nuturin tiang. Depang da tuunang pilinge. Depang ya mamunyi amun dadinne ia mesuang munyi. Da sebetanga nanging kenehang. Sliksik apa ane makrana munyinne tusing nyak luung. Keto i bapa ngawitin. 
Liu pesan ane makrana pilinge tusing nyak mamunyi luung, cara ane taem orahang bapa, ulian uleng kenehe dugase ngae tonden teleng, ulian dugase ngerotin tusing apik, bisa masi ulian kenehe loba makita ngae ane luung nanging kabisaane tonden amun apa. Keto i bapa buin nglanturang tuturne. Buina, yen ngae piling dot cara ane gelah anak len, tusing taen kal nepuk ane madan pagaen melah. Apa krana keto? Ulian ento madan gagaen nempo. Yen gagaen nempo tusing perah nyidaang luungan sawireh nuutin apa ane suba ada. Yen tusing ada ane tuutin tusing ngae. 
Patuhang bapa cara anak majalan, yen majalan ulian nutugin pajalan anak, nyidaang ke i dewek malunan? Nutugin anggon tetenger dadi. Nuutin wiadin nempo anggo tatenger masi dadi. Nanging, da arepanga sig ane tuutin, tempo wiadin tutugin pagaene. Makejang ane anggo tatenger ento arepang sig awake. Mara maan tutur amunto, ilang sebet keneh tiange ulian piling ane gae tiang tusing nyak luung munyine. Yadiastun i bapa suba nawang yen tiang tonden pati resep teken apa ane orahanga, nanging i bapa makenyem. Suud ngajakin tiang majujuk, i bapa ngisi palan tiange makadua sada mabesen "da dadi anak len di padewekane. Dadiang awake dewek pedidi".
