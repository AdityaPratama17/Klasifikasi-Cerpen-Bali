anak|Nudukin Ubi

Yen orahang kenjel dadi. Yen suba orahang kenjel bapa maang galah mareren. Sampine masi kal rerenang bapa apang tusing pada kenjel. Keto i bapa nuturin tiang dugas Redite semengan nyalukin sampine yuga. Da paksana kenehe, sing dadi masi maksa dewek. Yen kenehe tusing nyak ajak majemakan, da majemakan. Apa buin lakar nyemak gae ane seken. Jag tusing kal melah dadine. Amun jen ja orate nyemak gae,amun kenehe tusing katuju sig apa ane gae, tusing kal pragat. 
Keto masi. Amun ken demene nyemak gae. Kenehe katuju sig apa ane gae, nanging engsap teken dewek. Umpamane engsap teken madaar apa buin kanti tusing maan masare, yadiastun pragat gaene, melah asilne, nyidaang ngae tuah acepok. Suude ento tusing nyidaang ngae buin ulian awake suba kausak. Ento madan tuuh gae melahe cendet. Sing melah ngelah asil gae melah-melah nanging cendet. Alih asederanana, ulian kehene uleng, tusing maksa dewek nanging matuuh dawa. Ento ane utama. 
Yadiastun tusing pati nolih tiang dugase nuturin, apa ane orahanga teken i bapa tis pesan nyusupin keneh tiange. Suude ngorahin tiang keto, uli bibihne i bapa pesu munyi "suit...suit" munyi ane pesu cara mapius nanging bawak-bawak maarti ngawitin nyalanang sampine. Laut sampine adeng-adeng majalan sambila ngedeng tengalane ane teenanga teken i bapa.
Uli bunuhan tegalane ento, pesu ubi wiadin keladi ane enu metanem di tegale. Ditu tiang nuutin i bapa sambilang nuduk ubi ane tepuk. 
Liman tiange ane kebot nadrad dungki. dungkine ento isinne aoratan tiang nadtad yen bekin. Sambilang butugin bunuhan tegalanne i bapa, lima kenawane nyemak ubi apa ja ane makebles uli bunuhane ento. Yen suba bek dungkine laut kabiokang ka kranjang ane suba mapengaang di tanggun kadonge ane tegalana. Yen suba bek keranjange ento, pangimbuh gagaen tiange ngaukin i meme apang ngajangin ubi ane di keranjange ka kubu.
Keto nyan gaginane nudukin ubi. Kaja-kelod nutugin bunuhan. Di cupek tebihan kadonge, bisa pang slae kaja-kelod kanti tepud gaginane i bapa nengala di kadonge ento. Di linggahe bisa pang sangang dasa kaja-kelod nutugin bunuhan. Mapan pang liu nusti tutugin bunuhan, ditu i bapa ngorahin apang tiang nyambat di katujune tiang kenjel. 
Di katujune iing babayan dungki ane wadahin ubi nuut bunuhan tegalanne i bapa, pepesan tiang marasa kenjel. Mapan apa ane alih tusing ja ada. Mirin ento ngranaang ngekoh tur enggal marasa kenjel. Nanging di katujune nuutin bunuhan enggal sarat dungkine, kanti mlaib-laiban tiang miokang ubi uli dungkine ka keranjange baan enggalan sarat, makelo tusing marasa kenjel. Dimalune i bapa setata masiut amen sing masiut mesuang munyi "mpak...mpak...mpak, hem". Artine ngorahin sampine ane anggona nengala adeng-adeng majalan. Di ulung pajalanne sampine, munyi ane pesu uli bibihne i bapa "Heett!...heett!!!". Yen kenehang tiang, nangin tusing taen tiang nakonang artine teken i bapa, arti munyi totonan "nah keto suba luungang pajalane. 
Yen munyi suit-suit sada sanget pesu uli bibihne i bapa, maimbuh munyiceped-ceped. Tiang inguh nepukin. Ento artine sampine tusing nyak majalan. Bisa masi majalan nanging tusing karoan tur ngusakang bunuhan. Di kalane ento i bapa nyuitang sampine sambilangan mecutin tundun sampine. Ngae tiang nyeh. Mapan padalem sampine kapecutin. Apa buin pecute kanti matampak di tundun sampine. Suba tuyuh buin kapecutin. Taen keto keneh tiange nyeselin i bapa. Nanging pepesan tiang madeepan teken sampine "kadikan melahang pajalane dong enggalan suud tur maan mareren". Ento ane lesu di kenehe nanging tusing bani nekedang i bapa. Jejeh yen salah tampi kasambat nyakitin ubuhan. Jejeh yen di lepete tanggun pecute i dewek nampedang. 
Agete waine jani munyi sampi mapecutin tusing taen dingeh.
Ane dingeh setata munyi ane ngorahang pajalam sampine melah tur anut teken kenehne i bapa. Ento krana suba duang jam kaja-kelod di bunuhane suba pang ulung dasa nem bulak-balik nuut bunuhan, tusing marasa kenjel. Sampine masi tusing pati ngangsur ulian pajalane adeng tur luung. Sambila ngelusin samed di baong sampine apang keles yugane. I bapa matakon "kenken kanti tepud akadong marasa kenjel apa tusing?". Tiang makitukan. I bapa makenyem. 
Sambilanga ngenjuhin tiang yuga, ngorahin tiang ngaba ka ampik kubune di tegale, i bapa makekisi di kuping tiange "orahin i meme mengaang kopi". Kisiina keto tiang mageluran "me, kopi besik, yeh gula besik!".
