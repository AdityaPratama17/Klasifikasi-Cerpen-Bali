dewasa|Bui

Beli baang ja tiang mulih. Beliiiiiiiiiiiiiiiii baang ja tiang mulih!" Busan-busan Ayu Santi mapangidih tekén Madé Jagra. Ping busan-busan masi Madé Jagra nombaang somahné mulih ka umahné bajang. Tusing ngelah rasa edalem apabuin rasa medalem somahné. Uli sukat nganten ngajak Madé Jagra, a cepok col fusing taén ngenjekin tanah palekadanné. Kanti dingeha bapanné gelem, tusing dadi bangun. Tusing dadi ngelekang yeh. Ada nyambatang baan kaliwat leleh ngenehang panakné. Sakancan panyakit ngrebut awakné. Akudang dokter suba ngubadin masi tusing mintulin. Dokter jantung teka, orahanga sakit jantung. Dokter sarap teka, orahanga sakit sarap, makejang sakit mapunduh di awakné. 
"Ayu suba gelahang Béli. Tusing dadi kija-kija buin. Béli suba ngidih Ayu. Buina bapan Ayuné suba tua, anak suba antesan mati. Ento sangetang. Ané lekad mula lakar mati. Depang dogen!" 
Alah tusuk ngad kenehné Ayu Santi, ipidan satonden ia makurenan, beh kaliwat melah ngenahné. Pepes pameranga. Dadi ngon-ngonan Ayu Santi, mula dadi rarebutan. Saja somahné mula kulawarga ngelah, tusing kuangan apa, umahné ngredep, mapanyengker bata kosok duang lapis. yén umah kayuné, maukir buka ukiran uli Gianyar, lemuh, malelampahan. Ada lampahan wayang, ada malelampahan Tantri, sakancan patra ngilehin. sakéwala, baan melahné tusing ada anak bani nyelepin. Cara pameran, makejang mabalih uli sisi.
Tanahné linggah. Utsahan matuané magenepan. Makejang ada ané nyayagaang. Patulungné liu masi. Marané nganten kija-kija ajaka tekén somahné. Ajaka ka Amerika, ajaka ka Eropa, ajaka ka Singapura, ajaka ka Jepang, ajaka ka Paris, sabilang tongos melah jagjagina. Dademenané makejang misi. Jeg liang dogen ada di idupné. Anak ané ningalin makejang ngon tekén melah pakurenanné. 
"Sajan anak mabungkil. Liu ngelah pipis," kéto anaké ngrimik. 
"Yen iraga liu buka kéto ngelah pipis, lakar anggon mayadnya, lakar anggon mapitulung tekén anak len. Tusing lakar anggon rnalali dogen." 
"Nyen ngorahin dadi anak tuna?" 
"Tusing ada ngorahin. Lekadé mula tuna. sakéwala, tusing dadi nyeselin palekadan. Apang tetep inget tekén kawitan. Apang inget tekén rerama, apang inget tekén Mémé-bapa, Mémé-bapa satmaka Widhi sekala di guminé." 
"To tingalin Ayu Santi kayang buin telun tusing baanga mulihné nengokin reramanné, lakar gena lantas sugih buka mabui idupé. Buin pidan lantas maan mabayahan tresna tekén anak tua. Sugih sakéwala tuna rasa. Mapanauran tekén anak tua di enuné irerama idup, tusing di mariné mara ngeling gerong-gerong, dugas idupné tusing taén pati rungu." 
"Peh cara nawang dogen. Nyusup darmawacanané ené." 
"Ngujang tusing? Apang ada misi tuturang, isin anaké nutur di tipiné." 
"Artiné, narmawacanain jani?" 
"Tusing pesan buka kéto. Anggon malajahang mamunyi. Sina ada pikenohné." 
"Badah. Eda liunan tutur." 
"Ento Ayu Santi kanti alah anak buduh jani. Ento jani tuturin! Len pesan sahihang dugasné mara-marané nganten."
"Mirib kenken jenenga Ayu Santi." 
"Ento suba fusing tawang. Rasané ia anak luh melah." 
"Eda bes sanget rungu tekén pajalan idup anak len. Jani, idup deweké dogen melahang." 
"Sing dadi kéto, bes mapisaga adana. Runguang masi." 
"Kulawargané Madé Jagra rungu tekén Beli?" 
"Tusing ja." 
"Lamun tusing lakar ngujang rungu tekén anak ané tusing rungu tekén iraga." "Beneh masi." 
"Beliiiiiiiiiiiiiiiiiii! Baang ja tiang mulih! Bapan tiangé opnama di rumah sakit. yén kanti bapan tiangé mati, Béli masi tusing maangin tiang, melahan suba mapalasan." Madé Jagra tusing nyautin. Ia tuah makenyem dogen. 
"Dugas Béli nyuang Ayu, bapan Ayuné suba nyerahang tekén Béli. Artiné, apa ja keneh beliné, Béli dadi tekén Ayu. Keneh Béli negul keneh Ayuné, keneh Béli nglumbar, Béli dadi. Béli anak suba serahina. Buina reraman Ayuné tusing antes mabarengan ajak kulawargan beliné. yén sing baan jegeg Ayu, sing kodag Béli nyuang Ayu." 
"Eh, Beli! Malah pesan tiang masomah tekén Béli. yén tawang kakené keneh Béli, tiang sing kodag ngenyakin Béli." Ayu Santi inget tekén gegelanné ipidan kayang jani tusing nganten. Anak muani ané satia tresna tekén ia, suudina ulian ulap tekén arta. Pipisé ngranaang tusing inget tekén awak. Bes sesai jagjagina. Bes sesai abaang gapgapan. Bes sesai enjuhina pipis. Nyen lantas tusing mabading kenehé. Nyen kodag idup malarat. Melahan ada pipis lantas malali-lali. 
Misi kenehé sesai. Ento ipidan. Jani suba nungkalik. Matuané masi patuh. Alah kembulin idupné Ayu Santi. Nyak adung panak ajak reramané. Tusing masi nyalahang, buka yehé dija lantas ngecor? Leleh pesan kenehné Ayu Santi. Hapené ané misi poton reramané di rumah sakit, ping kuda-kuda bukaka. Ping kéto alah iyis kenehné. 
"Bapa rugi ngelah panak buka tiang. Tusing pesan tiang mabaan tekén Bapa. Tiang tusing ada gunané maurip, Pa. Ampurayang tiang, Pa. Kadropon tiang nyudi anak muani. Kaden ané masebeng melah, kadenang luung. Pamuput tiang buka mabui. Kija-kija tiang tusing dadi. Tuah uli dini tiang ngaturang bakti tekén Bapa." Nerebes pesu yéh paningalanné Ayu Santi. Ia alah tunu kenehné. Baa di kenehné suba nunjel isin kenehné. 
"Ayu, bapa masi pelih. Kadenang bapa, Madé Jagra lan reramané tusing buka kéto. yén tawang bapa, sinah bapa tusing maangin Ayu makurenan ajak I Jagra. Ayu eda bes nyeselin awak. Mirib mula karman bapané tusing maan baktinin panak." Sawat-sawat dingeha munyin bapané buka kéto. Ia bengong nelektekang peteng. Ujanné sayan malesang dogen. Gulemé selem sayan nebelang. Anginné nglilus. Punyan-punyan kayuné di umahné elag-elag tempuh angin baret. 
"Apa ciriné ené? Dadi tumben buka kakené?" Hapené prajani pabaliha, ada poton Béliné di kamar bapané tepukina. Ada tulisan, "Ayu i bapa suba ka guminé wayah. Buin telun lakar makremasi krana ada larangan desa adat, ada karya di desa, tusing dadi ngaben. Tuah dadi makingsan di geni. Lamun Ayu dadi pesu, barengin ka tongos kremasiné." 
"Bapaaaaaaaaaaaaaaaaaaaaaaaa!" Ayu Santi nyerit. 
"Ampurayang tiang, Pa. Tiang ngidih pelih." Limané cakupanga . Uli umah somahné ia mapanauran. 
"Beli, jani tiang mulih. Ené bapan tiangé suba ngalahin. Uli cenik kanti bajang, bapan tiangé ngupapira. Jani, tiang magedi." 
"Tusing dadi! Anak suba mati depang dogen. Kapi jagjagin tusing lakar idup. Ané idup mula lakar mati." 
"Peh kéto dogen munyin Beliné. Uli jani, tiang suud makurenan ajak Béli. Tiang tusing lakar ngentasin umah Béliné buin." Ayu Santi prajani ka embakané. Mara mukakang angkul-angkul umahné suba ada anak matato ngisiang limané.
