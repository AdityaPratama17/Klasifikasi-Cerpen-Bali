remaja|Balian Sadhu

Reraman tiangé suba magenti adan jani. Madan Balian Sadhu. Ngujang dadi kéto? Krana suba magenti bikasné. pidan anak ngendah pelag. Kanti taén orahina suud ngaba solah ané tuara-tuara. Sabilang ada anak gelem, pragat ia dogen ngenah di tenungé. Jani len pesan reraman tiangé, sabilang kija-kija suba magenti laksana, kenken ja cara paek ajak Widhi. Mirib nyepjepin Widhi rasaang tiang. Makamben putih, mudeng putih, masaput putih, majenggot putih, mabok putih alias ubanan. Mantas giginé dogen tusing putih krana demen makpak basé, seleman buin abedik. 
Ia malajah indeng-indeng apang kanti sidhi ngucap. Tusing nyak paplajahan pekak tiangé dogen telebanga. Sabilang dingeha ada anak sakti, aliha tagihina paplajahan. yén tusing kanti telah tusing nyak suud. yén turah janiné apang propesional dadi balian. Tusing balian malihan. Gumanti balian nganutin sesana balian. Sabilang sanja apabuin peteng pragat ngulik ental usada, ental Dharmaning Usadha Dharma, Aji Tetenger, Kurantabolong, Bhudha Kecapi Petak utawi Ireng, Aji Panungkem, Aji Griguh, Usadha Raré. Sakancan aji-ajian telah baana ngrambang. Makecuh dogen ia, anak suba seger baana anaké. yén ada anak ngusapin muané teka, ia suba nawang, anaké ento sakit keras. yén tiang len ngusapin kantong mara pepes krana pepesan puyung. 
"Wa, urukang ja tiang dadi balian." Sambilanga nglocok reraman tiangé nyautin. 
"Dadi balian ento tusing aluh. Sing dadi ngawag-ngawag. Bapa tusing taén tepuk bangken leak, kewala yén balian niati pepes tepukin. 
Dadi balian apang manut tekén sesananing balian. Dokter utawi guru dogen ngelah kode étik. Balian anak ngelah masi. Sing dadi ngendah-ngendah. Bapa kanti tua kené enu masi malajah. Sing dadi jumbuh mara nawang a putih kuku. Conto ané paling melaha ento di geguritan Basuré. Ada balian malihan, pragat mati ngutah raising uyaka tekén I Basur. Sahihang tekén I Balian Sadhu ia nyidaang nelehdehang kenehné I Basur. I Basur kanti inget tekén awakné. Sangkan ada, Dharma Sadhu-Dharma Weci. kéto nyen apang tawang. Sangkananga yén nyidaang paca anaké geguritan Basuré." 
"Miiih keweh masi dadi Balian Pa?" 
"Tusing keweh dogen. Apang seken-seken dadi balian, apang mataksu. 
Inget subakti tekén Sanghyang Aswinodewa. Ida pinaka balianné para Dewata. Dewatané dogen ngelah balian. Apabuin raga di guminé. Tetojonné apang seger. Seger keneh, seger laksana, seger munyi. Dadiné apang tusing ngawag-ngawag matetikas." Tiang alah turuhin ujan Kalima rasané. Uli panes lantas maan tutur buka kené. Ané nuturin buina nyak reraman tiangé. Gigis demené bandingang anak len nuturin melahan rerama. Buina dugasé ento, Anggar Kasih, Kulantir, Kajeng Kliwon. Tiang demen pesan. 
"Man payu lakar dadi Balian?" 
"Bes kéto kewehné, buung suba Pa. Adeken suba ngulik hapé apang maan nepukin ané soleh-soleh." 
"Sing dadi kéto. Iraga patut nglestariang tetamian balianné ené. 
Nyanan anak dura negara makatang aji balianné mara enggang buka kebo mabalih gentuh. Ento suba mabukti igel-igelan dogen suba akuina. Mara raga srantaban cara cina kabegalan. Bapa demen mara cai nyak malajah dadi balian. Tusing ada aluh yén ngalih ané melah. Melajah ada undag-undagané. Ento tingalin Bhaghawan Domya, tusing surud-surud Ida nureksain sisianidané. 
"Tetujonné apang dadi melah, apang maguna Sanghyang Aji ané lakar picaanga." 
"Baang malu tiang makeneh, Pa. Bes keliwat keweh. Buina maca Bali tiang tusing lapah cara Bapa." 
"Purukin. Adeng-adengin. Masak kalahang anak uli duranagara. Nyanan ditu malajah matastra Bali." 
"Beneh masi Pa. Nyanan anak uli duranagara dadi balian." 
"Nah, ento suba ané patut sayagain. Ia lantas bakat abaang baes, misi sesari." 
"Sangkananga bapa melid tekén cai. Pelajahin masi dadi balian. Nyen nawang ada gunané. Nah, pinih tunané suba mantas bisa makpak masui, nyimbuhang kesuna." Tiang mulih. Takonina tiang tekén Mémén tiangé. 
"Sinah suba sig i bapané?" 
"Dadi tawang Mémé?" 
"Mémé nawang dogen. Seh pajalan cainé len pesan mara teka uli bapan cainé." 
"Kenken Mé?" "Cara balian mara muruk." 
"Ngelah dogen Mémé." "Ambaté. Mémé suba uli cerik nepukin tikas manusa. yén suba pajalanné kakené, sinah mara malajah." 
"Dadi kéto Mé? Pekak cainé anak balian siket. Mémé uli mara nawang bon cekuh suba dadi tukang ulig boreh. Kudang anak mubad sig pekak cainé. Pamragat i pekak sing nyidaang ngubadin awakné padidi. yén dugasé ipidan sambatanga kalah, jatiné anak struk buka sakit anaké jani." "Beh lamun kéto, buung tiang dadi balian, Mé." 
"Oooooooooooooooo! Dong cai meled dadi balian? Malah tandruhin. Nang ituni ngorahang. Tusing Mémé mamunyi buka kéto. Mémé demen yén cai nyak dadi balian. Ipidan anak i pekak maan nyambat yén ada cucunné muani, ento lakar dadi balian siket." 
"Ento munyinné i pekak di subané lakar ngalahin mati, Mé. Eda sangetanga."
 "Ento bisama. Eda cai bani tekén bisama." Buin tiang maan patakut. I Mémé ngorahang bisama. Tiang negtegang bayu. Di samping taksuné tiang negak sambilang makeneh-keneh. Anginé ngasksk. Kedis crukcuké matinggah di taksun tiangé mirib ia ngalih banten saiban. Ulahin tiang. Ia klejag-klejig buka ngéwérin tiang. Iseng tiang matolihan menek di palangkkan taksuné saget ada lontar. Adeng-adengin tiang maca. Kené isinne: 
"Manianyen ada cucun pekaké muani. Ento makcihna pekak suba numitis. Pekak lakar ngayah buin dadi balian. Cucun pekaké ento lakar dadi balian sidhi. Orahinpesan ia malajah. Tangos malajah di jumab malu. Reramanné malu apang negtegang bayuné suud kéto depang suba ia lakar ngelanturang swadarman iané dadi balian." Tiang makeneh-keneh. Sing ené ekan-ekanan i Mémé utawi i bapa apang nyak nyurud dadi balian. Edengin tiang Mémén tiangé. Ia kedek. 
"Ento suba uli pidan Mémé nawang. Cai tusing ngugu. Sinah cai ngorahang Mémé utawi i bapa nulis. Ento tulisanné i pekak." Semengan jagjagin tiang reraman tiangé. 
"Pa saja tulisanné i pekak ené?" 
"Dija bakatang cai?" 
"Di Taksu." "Nah dong dayanin. Uli ipidan i pekak suba nawang cucuné lakar dadi balian. Sangkananga cai eda tulak dadi balian. Ento bisama. Tawang?" 
"Nah, Pa. Lamun kéto ajahin." 
"Kalingké cai. Anak len masi kurukang. Nanging kéto, cai patuhang bapa cara ngurukang anak len. Tusing dadi nagih aluh. Apang anut cara sesanané." 
"Nah, Pa. Lamun tusing kakeneh i pekak lakar takonin. Ngujang ia ngaé bisama dogen." 
"Maciri suba cai lakar mataksu." Alihanga tiang dina nuju Kajeng Enyitan. Tiang ajaka ka Dalem. Tiang ngaba canang. I bapa ngaba pajati. 
"Negak malu ditu. Eda jejeh. Ené di Pura. Ngujang jejeh. Apabuin Pura Dalem linggih Bhathara Siwa lan Bhathari Durgha, Eda takut. Lamun ada ngenah ngaliwat eda takonina. Anak pada ngelah tongos. Liu panangkilanné jani." 
"Nah Pa." Bapan tiang ngincepang mamantra. Tiang orahina maakang negak tekén i bapa. 
"Apa ngenah?" 
"Pa, ngujang dadi punyan jepunné mabading?" 
"Ento suba apang tawang. Sinah keneh iragané mabading. Indayang telektekang buin." 
"Suud mabading Pa." 
"Artiné suba enteg buin. Apa buin ngenah?" 
"Ngujang Padmasanané majalan Pa?" 
"Keneh cainé enu indeng-indeng. Indayang telektekang buin." 
"Suud Pa." 
"Nah kéto suba anaké ané lakar ngusaden apang tetep tilik kenehné. Tusing dadi ngendah-ngendah dadi balian. Balian ento anak geginan ngayah di guminé. Buka ané taén sambat bapa. Para Dewatané dogen ada balianné kalingké i manusa." 
"Pa, apa ento ngendih?" "Encen?" 
"To, Di Gedong Dalem." 
"Isep to Dé. Entegang di keneh." 
"Nah, Pa." 
Tiang ngisep kanti peluh pidit. Kewala, tusing marasa apa-apa. Suba makelo rasaang tiang, ajakin tiang mulih. I bapa orahin tiang di duri. yén alihang dong suba pelih, antesné tiang durian. Baan bulun cikut tiangé srieng-srieng. Bin maniné saget ada anak teka. Nagih ubad tekén tiang. Orahin tiang ka umahné i bapa. Ia tusing nyak. Apang tiang koné ngubadin. Apa lantas anggon tiang? Takonin tiang anaké ané teka. Ia ngaku maan pamuus. Koné tiang tumitisan balian sadhu. Adah! Tiang suba ajuma. Sinah manian tiang lakar borbora. "Kak tulungin tiang." Tiang ngame-ngamé i pekak. Mémén tiangé kenyem-kenyem krana ada sesari seledetina. 
