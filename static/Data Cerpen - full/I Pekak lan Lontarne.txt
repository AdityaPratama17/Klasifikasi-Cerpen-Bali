dewasa|I Pekak lan Lontarné

Tondén galang tanah dugas tongosé madunungan kalahin tiang. Bintangé kelip-kelip di langité ané kedas tan paambun. Hawané dingin, kewala liu masé tepukin tiang anak mlaib-mlaiban di jalané nganggon baju olah raga. yén suba olah raga mirib dinginé tusing karasa. Terminal Kreneng ané mapaekan ajak pekené suba ramé. Montoré pasliwer, liunan trek ané muat kul, sawi, wortel muah jukut-jukutan ané lenan. Buruh-buruhé mabalap nuunang barang uli montor treké. Di bucun terminaté sopir-sopiré pada ngrembug sambilanga ngroko. 
Kakedekané busan-busan madingehan ngaenang das lemahé dadi ramé. Tusing joh uli ditu ada waning kopi. Tiang majalan ngojog warungé ento laut mesen kopi agelas. Sedek dangangé nyeduh kopi tiang nyokot godoh anget abesik. tondén telah baan tiang naar godohé saget ada tamu duranegara negak di samping tiangé. Sambilanga mesen kopi ia matakon tekén dagang kopiné. Mirib tusing ngerti, anak luh ané ngelahang warungé matakon tekén tiang, "Apa orahanga, Gus?" 
"la nakonang montoré ané ka Ubud," tiang masaut. 
"Oh, ento ané sikaja," kéto abetné sambilanga nujuhang montor bis ané pelting. 
" Which one!" tamuné matakon tekén tiang. 
"Thé Uué oné, Sir" tiang masaut. 
"Tumben ka Bali, Tuan?" 
"Suba ping pindo. lén sajan jani di Bali, liu ané suba berobah." 
"Dija-dija ada perobahan, Tuan." Dagang kopiné ngejang kopi agelas di malun tiangé, buin jahané agelas di arep tamuné. 
"Kewala sing demen tiang nepukin perobahané dini." 
"Adi keto?" 
"Ibi tiang ka Kuta. Sing nau, suba bas liu tamu ditu. Kuta suba sing magoba Bali." Tiang mapelengek. la tusing pelih. Tamu lenan ané taén kacunduk ajak tiang masé ngorahang buka kéto. 
"Kuta suba masalin dadi Australia," kéto abetné. Tiang tuah nyidang makenyem dugas ento tur inget tekén tembang "Kembalikan Baliku". Reriptan Guruh Soekarno putera. Gelas kopiné penekang tiang sambilang tiang nanjenin ta-muné. la masé nginem kopiné ané enu makudus. 
"Suba taén ka Candidasa?" tiang nakonin tamuné. 
"Dija to?" ia mabalik matakon. "Nganginang uli dini. tongosé ento luungan tekén Kuta. Pesisiné mabias putih Ian kedas. Ombakné tusing ganas. Tuan pasti demen ngelangi ditu," kéto tiang mahbahang. 
"Kenkenang carané kema?" 
"Aluh sajan, jag menek gén bis Amlapura-Denpasar pasti neked ditu." 
"Oh kéto. Durian tiang lakar kema." Sedek tiang nelahang kopiné saget ada anak nepok tunduné. Kerneté ané kenal tekén tiang dapetang tiang majujuk di durin tiangé. "Kar mulih?" ia matakon. "Suba kar majalan ne?" tiang mabalik matakon. 
"Bin jebos," ia lantas nyledet tamu ané negak di samping tiangé. 
"Hallo, Candidasa?" 
"Ia lakar ka Ubud," tiang nyautin. Disubané mayah kopi Ian godohé tiang nyalamin tamuné ané mabaju barong ento. la makenyem tur ngorahin tiang apang ati-ati di jalan. Enu ngremeng dugasé tiang menek ka bisé kewala di sisi suba galang tanah. Terminalé sayan ramé. Bisé mara majalan disubané bek misi penumpang. Mara sajan ngidemang paningalan, saget inget tiang tekén ipiané ibi sanja. Ipian ané ngranang kenehé uyang. Tiang ngipi melali ajak I Pekak ka tongosé ané melah gati. Ditu ainé masunar galang nanging tusing panes rasané. 
Makudang-kudang bunga mekar ngarad kakupu Ian nyawan masliweran. Liang pesan kenehé maan ngiterin tamané, kewala di¬subané neked di malun goané I Pekak ngomong, "Nah, Madé neked dini dogen. Pekak lakar luas padidian." Suud ngomong kéto I Pekak jag ilang. Tiang jejeh pesan kelangan I Pekak, ento awanan tiang majeritan. Saget dapetang tiang déwék tiangé peluh pidit nylempang di duur pasareané. kénkén ya I Pekak jumah? Inget tekén suraté ané kirima tekén I Bapa mara-mara ené, kenehé dadi uyang. Tusing dadi baan nanggehang kenehé apang enggal neked jumah. Ento awanan das lemahé tiang suba ka terminal. Tiang dot sajan nawang kahanan pekak tiangé ané duweg masatwa Ian liu ngelah pamineh. 
Dugas enu smp tiang taén ajaka ngebah punyan juwet di biané. Cara ané suba taén tepukin tiang, I Pekak nancebang muncuk don-donan di bongkol punyan juweté ané mara sajan ebaha. Gereget nepukin solah buka kéto tiang laut matakon tekén I Pekak. I Pekak makenyem satondené masaut, "Pekak demen ngelah cucu ané cecel, to nyiriang anak demen melajah. Unduk nancebang muncuk don-donan, to tuah simbul apang iraga setata inget buin mamula disubané ngebah kayu." 
"O, keto?" tiang manggutan laut inget tekén ané madan reboisasi. "Madé nawang kénkén dadiné yén punyan-punyanané kanti telah? Sing maan papelajahan ané kéto di sekolahan?" Tiang angob. Yadian tusing ja nawang erosi wiadin reboisasi, miribné I Pekak suba nawang yén nglestariang lingkungan ento penting sajan. 
"Yen meled idup trepti Ian rahayu," raos I Pekak, "iraga patut mretenin buana alit Ian buana agung." Tiang malengok, tusing resep tekén munyin I Pekak. 
"Ané madan buana agung tuah guminé tongos iraga idup, yén déwék iragané madan buana alit. Miribné ada papelajahan ané kéto di sekolahan." 
"Ada Kak, to suba orahanga makrokosmos Ian mikrokosmos." 
"Basa apa to?" I Pekak mecukang alis. 
"Mirib asalné uli basa Inggris, Kak." 
"Peh, basa Inggris bin," I Pekak ngrimik. 
"Gendingan ané pepes dingehang Madé di radioné masé mabasa kéto. Apa melahné basa cas-cis-cus kaketo?" Makita kedek tiang ningalin I Pekak ngremon. 
"Pekak kaden nawang desan iragané pepes tekain toris. yén sing bisa ngomong Inggris, kenkenang lakar matimpal ajak torise?" 
"Apa gunané matimpal ajak toris?" "Yeh, matimpal ajak turis nekang sekaya, Kak." 
"Kenken? Nyen ngorahang keto? Madé tusing nawang jlema ané kéto suba ané nyajah gumin iragané ipidan?" 
"Da buin ngingetang ané suba liwat, Kak. Jani iraga suba merdeka." I Pekak mendep. Kala ia iteh ngetep carang juwet lakar anggon saang, saget ada kedis majeritan di langité. Tiang nulengek, mareren munduhang saang. Kedis kekeliké ngimbang baduur cara uber ambun ané teka uli kaja kauh. 
"Gulem, Kak." I Pekak bareng nulengek langit. Buin jahané tingalina tanahé ané enjekina. 
"Ulesné lakar ujan gedé né, semuté suba pada magedi," kéto pesaut I Pekak. 
"Peh, semut bakat rambang." 
"Apa orahang Made?" I Pekak masaut brangti sambilanga nyeletang blakas di bangkiangné. 
"Widhiné ngardi semut apang ada anggon timpal. Iraga nyidang nawang lakar ada apa nyanan uli ningalin solah semut-semuté ento." 
"Saja to Kak?" "Yadian gulemé gedé, yén semuté tusing magedi Pekak bani ngorahang tusing ja lakar ujan." Tiang nindakang batis sada encol nguber I Pekak ané majalan di malu. Tusing makelo disubané neked di amben umahé, ujané masriok buka bias ané kasambehang uli langité. 
"Beh saja buka orahanga tekén I Pekak," tiang majujuk mabalih yehé ané buka makudang-kudang jaum nusuk natahé. Sakeng klangen tusing tawang tiang I Pekak suba majujuk masé di samping tiangé, 
"Precaya jani Made?" Tiang matolihan Ian manggutan. 
"Uli dija Kak nawang, Kak?" 
"Kumpin Madené ané ngorahin Kak." 
"Yen I Bapa?" 
"Miribné suba nawang masé." 
"Ngudiang I Bapa tusing taén ngorahin Made?" 
"Ah, miribné kenehanga luungan melajahin basa Inggris." 
"Sing ja basa Inggris dogen perlu pelajahin Kak, ané lenan masé nyandang pelajahin yén ada pikenohné." 
"Nah, Beneh suba kéto," I Pekak nepok-nepok tundun tiangé laut nandan tiang ka kamarné. "Yen suba galahné, né lakar warisang Kak tekén Madé," I Pekak nuunang peti uli tongosné di bucun kamaré di duur pasaraeané. Tekep petiné ané macet selem masawang coklat ento ungkabanga. Makesiur apek boné. I Pekak laut mesuang isin petiné ané ngaé tiang ngon. Kenkenang tusing ngon, ané edenganga tekén I Pekak tusing lenan tekén lontar-lontar kuno cara ané kasimpen di museum. 
"Pekak sing ja lakar maksa Madé melajahin lontaré né jani. Miribné Madé tondén nawang apa sujatiné gunané." I Pekak laut masatua unduk déwék tiangé dugasé enu cenik. Tiang gelem sanget kewala tondén ada dokter dugas ento di desa. I Pekak laut nunden I mémé ngalap don-donan ané perluanga tekén I Pekak lakar anggona ngubadin tiang. Tuah nganggon don-donan ento tiang sida seger.
"Yen sing ada lontaré né, Pekak tusing nyidang ngaé Madé seger dugasé to. Lenan tekén ento enu liu gunan lontaré ené," kéto raos I Pekak tekén tiang satondené nyimpen petiné. Kanti tiang kuliah di kota, tiang tusing taén ngrunguang lontaré ané ajianga pesan tekén I Pekak. Marasa nyelsel masé tiang abedik wireh suba makelo tusing ngisinin pangaptin I Pekak. Dumadak tuuh I Pekak enu lantang. Ada sawatara duang jam tiang ngelamun satondené tiang nindakang batis di jalan desané ané tondén maaspal. Kangen ané madukan ajak nyapnyap ngaé tiang ngencolang majalan. Ja¬lan desané enu sepi. Mirib kramané pada enu repot magarapan di carik wiadin tegal. umahé dapetang tiang suwung. Ada I mémé dogen ané sedek mapunpun di paon. 
"Oh, Madé, kaden nak nyen?" I mémé sada gelu nepukin tiang ngojog ka paon. 
"Ngudiang mara mulih? Sing nawang I Pekak gelem?" 
"Nawang. I Bapa suba ngirim surat. Dija I Pekak jani?" 
"Di kamarné." Tiang lantas ngojog kamar I Pekak. Tingalin tiang ia masaré di duur dipané kewala paningalanné kedat. 
"Kak, Madé mulih," tiang maekin I Pekak. 
"Kewala sing ngaba mako demenan Kak. Madé maenggal-enggalan." 
"Nguda dadi kadropon?" I Pekak matakon. 
"Madé ngipi jelek." 
"Ngipi? Madé mulih dong ulian ngipi?"
"Aé Kak. Madé nyapnyap, kénkén suba nyak luungan jani Kak?" 
"Suba luungan," I Pekak masaut. 
"Asané suba makelo sajan Madé sing mulih." 
"Enu sibuk melajah, Kak. Lakar ujian." 
"Nah, melajah suba pang melah apang enggal tamat." 
"Kewala..." 
"Kewala kenken?" 
"Lontaré kar aba Madé ka kota, dadi Kak?" 
"Kar anggon apa?" 
"Kar pelajahin Madé, kewala kar salin malu ké basa ané aluhan baan ngresepang." Tingalin tiang I Pekak makenyir. 
"Patuh sajan pianak ajak bapané, setata nagih ané aluh." 
"Dadi, Kak?"
"Dadi dogen. Kewala ingetang, lontaré ento da kanti usak. Nyen ané kar nyalin?" 
"Timpalé." 
"Timpal Madene? Beh, pasti duweg jlemané." 
"la kuliah di jurusan Sastra Bali," tiang nerangang. 
"Ada jurusan Sastra Bali di sekolah Madene?" I Pekak ngon. 
"Ada, Kak." Muan I Pekak saget makelus terang. Paningalané masunar. Miribné liang sajan kenehné ningeh ada anak ané enu rungu tekén warisan leluhur."
