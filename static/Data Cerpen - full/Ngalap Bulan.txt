remaja|Ngalap Bulan

Purnamané nekain. Ayu Mas ajak AyuNingAti buka ané suba-suba suud mabanten di sanggah lantas mapupul ajak timpal-timpalné. Maderek lakar ningehang satuanné Ayu Mas ané anyar. Reraman timpal-timpalné AyuNingAti mantas ngatehang neked di Umah Satuané Ayu Mas. Apang tusing likad keneh nyama brayané ada mabekel mantas paku acekel. Ané lenan ngaba jagung malablab mimbuh maurab. Ada masi ngaba saté kakul. Ngorahang ibi petengé maan nyundih. Ada masi ngaba pesan nyalian. Ngorahang maan muncit. Kendel pesan Ayu Mas. Pisagané inget tekén dewekné. 
Kanggoang dogen Ayu. Bapa tusing ngaba apa-apa.""Ngujang Bapa repot buka kené? Tiang lek dadiné."
"Bapa angayu bagia. Ayu Mas nyidayang nuturin sentanan bapané. Suba Ayu nawang, I Madé Badengan pragat mabalih kartun dogen sabilang dina. Sasukat Ayu nuturin baan satua nyak magenti abedik kenehné. Buina ipidan ngumbah celana, ngumbah bajuné pragat memené dogen pogpogina. Jani, sasukat pepes ajak mai magenti abedik. Nyak gigisan. Tusing buka anak kalaan. Nyak ngresepang munyi. Tondenné mai anggona apun munyiné. Apa buin orahin malajah. Bupati enu seger. Insinyur liu nganggur. Keto pasautné."
"Tiang bareng lega Pa. Madak apang ada pikenohné."
Umah Satuané Ayu Mas mula asri. Satonden nyatua nyetelang gong-gong ané ngelangenin. Cara gong babarongan. Melah pesan dingeh. Cerik-ceriké ané ningehang misi ngipek-ngipekang limané cara anak magangsa, cara anak ngigel masi. Mirib ada masi kenehné malajah magamel.
"Dija meli kaset Ayu?"
"Ené Bapa Bandem ipidan maangin. Dugas tiang ngatehang 
AyuNingAti malajah ngigel. Apang ada koné munyiang di kalané buka né. Apa buin buka jani Purnama. Ningehang gong misi wargasari alah tungkulanga kenehé."
"Manian baang bapa nyilih nah."
"Enggih."
Bapa Raka budal. AyuNingAti keto masi timpal-timpalné negak lakar ngantiang satuanné Ayu Mas. 
"Suba pada mabakti?"
"Ampun Mé."
"Keto mara melah. Inget tekén Widhi inget tekén kawitan. Tunasang masi kawitanné ané suba ngalahin apang melah di kadituan. Tunasang pangampura apang bedikan nepukin sengsara. yén kawitanné melah, iraga masi melah. Cara embahan yehé. yén di dulu ening sinah ening kayang ka teben."
"Apa Mé? Di dulu, kaden ada klebutan. Yehné ening pesan. Dadi di teben daki baan luu?"
"Ento suba tusing bisa ngupapira isin gumi. Suba sweeanina melah dadi jelekang. Uli jani melahang yehé. Apang manian tetep ada yeh. Eda ngutaang luu di tukadé. Pedalem tukadé bek misi mis. Memé taen ningeh orta di Eropa tusing ada luu di tukadé. Makejang resik, sina resikné ditu mentik dini?"
"Tiang mautsaha Mé. Jani, satuain malu tiang. Ené tingalin Ayuning Rat kanti ngetel poosné ngantiang satuan memé uli tuni."
"Eda keto ajak timpal. Jail adana ento. Jani satuaina."
"Apa murdhané Mé?"
"Ngalap Bulan."
"Biiih Ngalap Bulan? Ngalap Poh. Ngalap duren mara ada. Soleh dogen Memé ené."
"Lamun tusing nyak ningehang, memé buung nyatua."
"Ampura Mé. Nyak ngujang tusing."
Ayu Mas ngawitin satuané. Kéné satuane: 
"Ada katuturan satua, aji keteng mudah, aji dadua mael. Aji tetelu tanpa aji."
"Dadi misi keto, Mé? Aji tetelu tanpa aji? yén alihang, aji tetelu sayan mael?"
"Lakar ningehang satua apa kénkén? Manian tuturina ngujang aji keteng mudah, aji dadua mael, aji tetelu tanpa aji."
"Nah, Mé."
"Dugasé ipidan ada anak truna madan I Kayun. Ia meled pesan apang ngelah gegelan. Gegelanné nagih alapang bulan. yén nyidayang I Kayun ngalapang bulan, mara koné Ayu Ratih nyak dadi gegelanné."
"Man kénkén lantas Mé?"
"Paling kenehné I Kayun. Uli sukat ia inget tusing ada anak nagih alapang bulan. Biasané ané tagiha barang ané liu buka janiné. Meledné kaliwat buina Ayu Ratih mula anak luh jegeg. Sabilang anak muani ngrumrum ia, tetep tagiha apang alapang koné bulan mara nyak dadi gegelanné. Makejang makirig adeng-adeng. Tusing ngrumrum buin."
"Man I Kayun nyidayang Mé?"
"I Kayun matapa di batuné lempeh di tengah tukadé. Abulan pitung dina. Tusing kena apa-apa. Masila matitisang kenehné tekén bulan. Memé bapané I Kayun suba inguh pesan. Panakné muani col. Inget tekén mani poan sinah I Kayun lakar nyalukin di désa, ngayah di désa, ngayah di Pura. Sabilang wai jagjagina  Kayun. Tusing masi runguanga reramané."
"Man tusing seduk-seduk, Mé? Apa daara, Mé?"
"Adané anak matapa tusing seduk buin. Ané daara sarin-sarin bayuné."
"Lamun keto Mé, tiang Jakar matapa apang taen naar sarin bayu."
"Ené lakar lanturang apa tusing satuané?"
"Lanturang Mé. Eda runguanga I Badengan."
"Sabilang wai I Kayun ngrastitiang apang kaswecanan. Sweca Widhiné telebé ngranayang. I Kayun maan ka tongos bulanné. Ditu ia mabakti. Nunas apang dadi kepuk bulanné lakar abana ka umah gegelanné. Sakewala, ada bebesen bulanné apang melah-melah ngaba. yén tusing melah, bisa galang sabilang dina. Lakar tusing ada peteng."
"Melah yén sing ada peteng, Mé. Maan maplalian med-medan."
"Badengan mendep malu! Pragat nguci cara crukcuk punyah."
"Kepuka lantas bulanné abana ka umahné Ayu Ratih."
"Man kénkén Ayu Ratih Mé?"
"Paling Ayu Ratih di tengah bulanné tepukina masunaran awakné. Paling kedadang-kediding cara anak kalinggihan. Ngorahang awakné jejeh. Ngorahang awakné buung nagih alapang bulan. Ngorahang jani nrima koné tresnané I Kayun."
"Man bulanné kenkenanga lantas Mé tekén I Kayun?"
"Ené suba ané kewehanga tekén I Kayun. 
Lantas matur I Kayun. "Ratu Hyang Sitangsu puniki Ayu Ratih wangdé ngrereh Bulan. Ipun ajerih wau titiang makta singgih Ratu. Sapunapiang titiang singgih Ratu?"
"Mara keto aturné I Kayun saget cekceké mamunyi. Cek! Cek! Cek!"
"Kéné dogen Kayun. yén Memé sinah tusing dadi mawali ka tongos memené ipidan. Memé suba kalancubin baan keneh manusa. Jani, apang pada galang, baang memé nongos di keneh Kayunné. Ditu, tongosang memé. yén Ayu Ratih buin nagih alapang bulan, énggal Kayun ngalap. Man kénkén Kayun, dadi memé nongos di keneh Kayunné?"
I Kayun bengong. yén ia nyak, sinah lakar sesai galang. yén tusing nyak, lakar ngwaliang tusing bisa krana suba punggel pagantungan bulanné. 
"Lantas Mé?"
Ayu Mas tusing nyautin. Bulanné telektekanga ané nedeng purnama suba tajeg pesan. Ia jejeh di margané rasaanga ada anak gedé ané ngintip. 


