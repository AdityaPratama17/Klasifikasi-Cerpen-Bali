remaja|Dadong Bingin

Dadong Bingin mula jemet pesan. Jemet megaé. Jemet ngayah. Jemet mapisaga. Makejang nyama brayané demen ajak Dadong Bingin. Di kenkéné idihina tulung. Dadong Bingin tetep mautsaha yadiastun suba, ruyud. Apa buin yén orahina nulungin nyait. Demen pesan Dadong Bingin. Cucuné bisa kanti nyagjagin ka umah anaké ané magaé apang Dadong Bingin énggal mulih. Pedalema suba liwat tua buina suba pepes paling. Ipidan taen paling ngalih umahné padidi. 
Aget ada ané nepukin Dadong Bingin menang kelod kauh. Jatiné anak di kaja kangin umahné. yén sing énggalan sengeh bisa ilang. yén alihang uli tuuh, suba sangang dasa orahanga. Tiang tusing ngugu dugasé nika. Baan inget langah anaké kanti  matuuh lantang buka keto. Taen takonin tiang." Dong ipidan lekad?" "Dadong tusing nawang ipidan kaden lekad. Saget suba lekad." Gigis kedék tiangé dugasé nika. I Dadong ngorahang tusing nawang dugasné lekad. 
Baan meled nawang takonin tiang bapan-bapan tiangé. Patuh pasautné. Makejang tusing nawang. Orahanga Dadong Bingin suba lamun keto tuané. Tiang makeneh-keneh. Sinah dugas  Nica né Dadong Bingin suba lekad? Saihang tiang uli tetikasné. Saihang tiang masi dedemenané. Dadong Bingin demenné tekén soroh ubi-ubian. yén suba ada ubi, demen pesan ia. 
Orahanga ubiné luung pesan anggon ngilangang sakit ulun ati. Makelo-kelo kenehang tiang. Taen tiang sakit ulun ati yén turah mangkin maag sambatanga. Tseng nambus ubi. Saget nyak dadian sakitné. Ada masi ané ngorahang Dadong Bingin maan dadi telik tanem dugas  Nica né. Ia nulungin sang ané sutindih tekén gumi Nusantara. 
Dadong Bingin nawang encen ané gumanti sutindih. Encen ané ngadep gumi Nusantarané. Kewala yén takonin, tusing pesan nyak ngorahang. Pragat kenyem anggona nyautin. Sambatanga taen katara dadi telik tanem. Duweg madaya. Mara lakar gedeg prajurit  Nica né, Dadong Bingin ngigel joged. Beh kendel pesan  Nica né maan ngibing ajak Dadong Bingin. Koné kanti peluh pidit tentara  Nica né. Ngrasayaang maan ngigel joged ajak Dadong Bingin. Mara makipekin abedik dogen tentara  Nica né, Dadong Bingin suba ilang. Ada ngorahang bisa makeber cara angin. Tiang ningeh dogen ampun magrieg. 
Makedabangan paling tentara  Nica né, mara ilang Dadong Bingin. "Ké mana Dadong Bingin?" (Kija Dadong Bingin?) "Saya tidak tahu." (Tiang tusing nawang) "Katanya bisa terbang." (Koné bisa makeber) "Ah, aku tak percaya." (Tiang tusing ngugu) Buina ada ané soleh tepukin tiang. Dadong Bingin semengan suba bangun. Nyampat di beten bingin désan tiangé. Korek-korek cara anak ngresikin kenehné. Sakel abedik, sekel abedik sayan resik tepukin tiang. Tiang ngliwat suba resik gati tepukin tiang. Mis don binginné tambunanga. Pupulanga cara munduhang keneh ané tusing beneh. Lantas seduta cara nyedut baan keneh melah sangkan sayan luung tepukin tiang. 
Di bongkol binginné ada palinggih. Sabilang anak ané ngliwat mautsaha apang maen ngaturang canang sekar. Pinih tusing ngebel yén ngaba montor. Tiang mautsaha apang maan ngaturang canang yadiastun kapah-kapah. Lega masi keneh tiangé. Makeneh-keneh tiang. "Dadong Bingin dogen ané suba I tua ruyud nyidayang sabilang wai mareresik, dadi tiang ané mara ibi lekad tusing nyidayang? Lek atiné." "Gigis luungné maan ngresikin linggih Sanghyang Widhi sabilang wai," keto rasaang tiang Dadong Bingin. Di ilehan gumi cara jani enu ada anak nyidayang buka Dadong Bingin. 
Rasa ada nundunin keneh tiangé apang ngelah keneh resik magantulan abedik. Mara tiang ngliwat, Dadong Bingin ngulapin tiang. "Kija Mang?" "Lakar magaé Dong." "Dija magaé?" ."Di hotel." "Ngayahin toris?" "Beneh pesan. yén sing magaé, apa lakar daar? Apa buin buka jani alih-alihané sayan ngewehang dogen." "Dija dogen luung magaé. Dadong lega ningalin anak-anak I ceriké jani jemet magaé. Madak apang inget masi tekén kawitan. Inget tekén Pura." Tiang makesiab. 
Dadi tawanga tiang kapah pesan maan ngayah ka kawitan tiangé. Munyinné Dadong Bingin ngingetang tiang. Suba awuku Dadong Bingin tusing tepukin tiang nyampat di bongkol binginné. Kija kaden. Mirib dadong Bingin gelem? Tiang nakonang tekén kulawargané. Sambatanga Dadong Bingin suba tusing nyidayang bangun. Tiang ka umahné. Baan meled tiang nepukin Dadong Bingin énggal seger abaang tiang lengis unit. Anak taen ngorahang awakné sakitanga. Ten bani dugasé nika nagih ngidih lengis unit. Krana tiang inget, beliang tiang. 
Kendel pesan dugasé nika. Ping kuda-kuda sambatanga tekén panyamaanné tiang orahanga bisa manyama braya tekén anak tua. Tiang mrasa tekén awak kasumbung abedik. Tiang nginget-ngigetang. Mirib rematikné kumat buin? Mirib uyunné pesun buin. Ipidan taen masi panyamaanné ngorahang, Dadong Bingin misi tekanan darah tinggi. Pepes nyakitang sirah. Orahin tiang apang nglablabang don piduh. Orahanga nyak dadian. Mirib ento kumat sangkan Dadong Bingin gelem? 
Neked di arep umahné. Biasa tiang kongkonga tekén kulukné ané selem. Mirib ia suba ngadek tiang. Kilang-kilung ikutné sambilanga ngadek-ngadekin tiang. Maan acegongan dogen suba magedi ka tongpsné ané suba-suba. Bapa Budita nyapa tiang. "Komang mai negak malu." Tiang ka ampikné. Tingalin tiang pawayangan Dadong Bingin ané warnané suba sayan telah. Kewala, kenyemné Dadong Bingin enu luung tepukin tiang. "I Dadong dija?" Tujuina tiang. "Ditu di balé delod. I Dadong angkihané suba sayan nehes gati. Tiang macelep. I Dadong mautsaha bangun. "Komang Danu ené?" "Nggih Dong. 
Uli pidan Dadong gelem?" "Suba ada lebih tekén awuku." "Legaang tiang mara maan nelokin Dadong." "Tusing kenapa." Sambilang tiang ngurut-ngurutin batisné Dadong Bingin baan lengis anget-anget. Lega pesan rasaang tiang Dadong Bingin. Tseng masi tiang matakon dugasé nika. "Dong suba makelo nyampat di beten binginné?" Dadong Bingin makejiyem. "Uli Dadong enu bajang." Tiang makeneh-keneh. Gigis liun luuné ané suba kisidanga tekén Dadong Bingin. yén sing keto gigis liu dugdugan luuné di beten punyan binginné.
"Ngujang dadi Dadong nyak mareresik?" "Man yén sing resikin sinah lakar nglikadin anak len. Patuhang Dadong buka ngresikin keneh dadongé. Sabilang akorekan rasaang dadong buka nelahin dakin keneh dadongé. Ento ngranaang Dadong tusing bisa med ngresikin mis. Manian yén suba Dadong ka gumi wayah, nyén kaden lakar nglanturang nyampat ditu?" Tiang mendep. Kewala ada rasa luung mara Dadong Bingin mamunyi buka keto. 
"Madak Dadong apang lantang tuuh apang tiang pepes nepukin dadong nyampat di beten punyan binginné." "Suksma Mang." "I Dadong anak pengkung. Suba ping kuda-kuda tombahang. Tusing masi nyak suud mareresik di binginné." Bapa Budita ngimbuhin. Tiang mulih. Tseng masi tiang ka beten binginné rasaang tiang melah gati. Misi tiang ngrastitiang Dadong Bingin apang énggal seger. "Ratu sané malingga ring tepas puniki. Cingakin sisyan I Ratu, Dadong Bingin mangda gelis seger. Wantah nenten seger, sira malih jagi ngentosin ipun mareresik iriki." 
Dugasé nika uli dija kaden tekan anginé cara nglilus abedik di duur binginné kanti don-don binginné ada ané ulung. Makesengan masi awak tiangé. Kewala, tiang inget. Tiang ngrastitiang Dadong Bingin. Petengé nika, tiang tumben ten nyidayang luung pules. Blasak. Mirib baan gulemé ngemu yeh? Apa mula gumanti guminé panes? Betekan batis tiangé masi pesu peluh. Tiang makisid pules. Ka amben umah tiangé sambilang tiang mukak baju. Ilih-ilihin tiang awak tiangé baan surat kabar. Dereng masi nyak engsap anang abedik. Ampun ping kuda kaden bulané mabileh. 
Makruyuk siapé, cihna lakar nglemahang mara tiang maan masliek ajebos. Dadi nepukin Dadong Bingin mabaju putih sentak misi kenyem ajak tiang. Dandana liman tiangé. Ajakina ka bongkol punyan binginné. Tiang ajak Dadong Bingin marep-arepan ajak palinggih ané biasa bantenin tiang. Tepukin tiang Dadong Bingin matutur-turan ajak teja putih sentak. Tiang demen gati. Keneh tiangé tumben tusing jejeh. Mirib baan ngajak Dadong Bingin. 
I Dadong mamunyi kené. "Ratu Bhathara "minab galah titiangé sampun gelis watesné. Icenin titiang galah ngayahin singgih Ratu ring Sunyaloka. Icenin titiang pamargi sané mawasta patut. Titiang nunas ampura pradé titiang wenten kirang pamargi ring kauripan puniki. Titiang jadma tuna samaliha tambet sami-sami. Katambetan titiang puniki aturang titiang ring singgih Ratu." Tejané nglinderin Dadong Bingin ping telu. Uli dija kaden dadi mrasa lega tan kodag-kodag. Takonina tiang tekén Dadong Bingin. "Komang nyak dadi tukang sampat di binginné ené?" Tiang kamemegan dugasé nika. Sepanan tiang masaut.Saget énggalan Dadong Bingin nyelepin teja ané ajaka matutur-turan ituni. 
