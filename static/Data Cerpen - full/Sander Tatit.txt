dewasa|Sander Tatit

Suba makudang dina langité tusing taén ngenah pelung. Ada dogen ambun ané nutupin ngaé ainé masunar enduk. Dikengkené uli semengan suba remrem cuacané. Semengan ené ambun tebel muber-uberan di langité ampehang angin baret. Kramané ané mara suud ngumbah panganggo kadropon ningtingang jemuhan ka tongos ané tis. 
"Nah, né mara ya," grenggeng Biakta sambilanga majujuk di natah umahné. la nulengek langit sambilanga matungked bangkiang. Muané makelus girang. Jumahné, Nang Lingsir ané tekaina ipuan, mara sajan nyelebang nyuh gading ka telagan ebené di telajakan. 
"Beh, kénkén né tumben. Ada perlu apa, ning?" kéto Nang Lingsir matakon dugas Biakta teka jegjeg ainé. 
"Anu..., tiang lakar ngidih tulung, Nang," Biakta masaut sambilanga negak di amben umahné Nang Lingsir ané makebatin tikeh pandan. 
"Beh, truna siteng buka cening lakar ngidih tulung tekén icang? Cening kaden nawang, icang sing ngelah apa, Nah,, tegarang orahang, apa mirib ané sida tulungin icang?" 
"Peh, eda kéto, Nang. Iraga ené patuh dogen. Sing ja sadina lakar nyidang mragatang gaé pedidi." Nang Lingsir ngusap-usap jenggotnya ané putih ubanan aji limané tengedel.
"Tiang sakit ati, Nang," Biakta ngimbuhin. 
"Sakit ati kenken?" Nang Lingsir mecukang alis. 
"Tiang kalahina nganten tekén tunangané." 
"Oh, kéto." 
"Buin puan ia lakar masakapan." Nang Lingsir inget tekén dewasa ayu masakapan lantas ma¬saut, "Buin puan mula dewasa melah." 
"Kewala tiang ngacepang dinané ento mabalik dadi ala. Tiang ngidih apang ujan bales kayang dinané ento, apang mawales sakit atin tiangé." Nang Lingsir gregetan. 
"Nden té malu, nyen ngranang Cening sakit ati?" 
"Lasmini ajak Lugra," Biakta masaut. Nang Lingsir nguntul buka metek ulatan tikeh ané tegakina. Dinané ibi, utusan uli kulawargané Lugra teka mulihné, ngorahin Nang Lingsir nerang apang pula-pali pasakapané sida majalan antar. 
"Nak mula baat rasané naanang sakit ati," kéto pasaut Nang Lingsir disubané ngelekang paes. 
"Yadian kéto lantangang ja ngaba papineh. Sakit ati ané kalampiasang baan basang bawak tusing ja lakar nekaang bagia." 
"Sing nyidang, Nang. Cendek tiang meled apang ia ajaka dadua nawang kénkén rasané naanang sakit ati." Nang Lingsir kituk-kituk nyiriang tusing cumpu tekén pa¬pineh Biakta.  
"Icang taén masé teruna," Nang Lingsir nuturin. 
"Keto masé taén naanang sakit ati cara cening, kewala yén dadi idih lantangang mapineh. Sing ja abesik ada nak luh, nyen nawang mani puan Cening sida katemu jodo ajak nak luh lenan ané luungan." 
"Nang, tiang teka mai sing ja merluang pitutur," saut Biakta. 
"Yen sing nyidang nulungin tiang, orahang dogen." 
"Aksamaang, icang nak suba majanji lakar nulungin kula¬wargané Lugra. Utusané suba malunan teka mai." 
"Ooo...," Biakta anggut-anggut sambilanga ngedesem. 
"Miribné sangsaya pesan kanti dadua ngalih juru terang." 
"Kenken?" 
"Sing kenken, Nang." Biakta bangun, Nang Lingsir masé bareng bangun nututin tamiuné ané ngambul baana tusing kaisinin pangidihné. 
"Nden té malu," Nang Lingsir nambakin tamiuné. 
"Asané cening nyambat juru terang ibusan. Apa maksudne?" Biakta masaut, "Satonden teka mai, tiang suba ka umahné Nang Tunas. Sakewala kéto masé, ia sing nyidang nulungin tiang. Kulawargané Lugra orahanga suba malunan teka kema. Sangsaya sajan miribné kanti dadua ngalih juru terang." 
Muané Nang Lingsir saget maslieb barak biing nyiriang getihné menek ka pabaan. ané suba-suba tusing ada nyen kramané ané tusing percaya tekén karirihané. la tersinggung tekén kulawargané Lugra ané cara tusing percaya yéning dewekné nyidang mragatang gaé pedidi. 
"Sing nyen Cening bogbog?' matakon Nang Lingsir nyedsedang. 
"Yen sing percaya, takonang dogen ken Nang Tunas." "Nah, yén kéto icang sadia nulungin Cening." 
"Seken, Nang?" Biakta ngon tekén papineh Nang Lingsir ané nadaksara mabalik. 
"Antiang dogen buin puan." Biakta girang tur mesuang dompet uli kantong jalerné. 
"Né pang ada anggon meli roko, Nang," Biakta ngenjuhang pipis. Nang Lingsir mabalik ka amben umahné, tusing nyak nrima pipisné Biakta. Tatité maklebet buka nguek langit. Munyin krebeké ngempengang kuping. Biakta macelep ka kamarné. Uli lacin mejané ia mesuang potrekan anak luh. Makelo ia mandrengin potrekané ento kanti tusing makijapan. "Yadian sing ja patuh cara ané rasaang Beli, Luh apang nawang masé kénkén rasané" kuciwa." Biakta ngomong pedidi sambilanga nguek potrekan Lasmini laut sambehanga sakita kenehné. 
Ujané masriok buka jelijih ané kasambehang uli langit. Sayan makelo sayan bales maimbuh angin nglinus. Tatité saling sander buka ngemaang kelep lakar ada ala. Jumahné Lugra kramané pada makalukan, inguh tusing ngadén lakar ada ujan bales. Luh muani pada pakrimik nyambat Nang Lingsir Ian Nang Tunas, awanan makadadua tusing nyidang nambakin ujan. Tusing ada ané nawang yéning sujatiné makadadua sedek mesuang karirihan, saling gebug masiat di niskala. Nang Lingsir masila di kamar suciné, ngidem cara sedek semadi. Limané ané ngagem amustikarana ngisiang keris cenik maeluk abesik ané tudinganga ka langit. Nang Tunas masé sedek negak jumahné. 
Di arepné ada sundih cenik kedip-kedip. Inan limané makadadua ané atepanga di ulun atiné magejeran. la sedek nyalanang aji ané gelahanga, mautsaha ngrerenang ujan ané bales magrudugan buka lakar nguugang gumi. Peluhné paketeltel uli gidatné, kéto masé awakné belus buka kapandusang. Tusing makelo ia lantas oyog-oyog, saget ka malu saget ka duri, dikengkené nyruyung ka samping. Pamuputné ia bah nyleketek, telah bayuné. Nang Lingsir mangkihan lega. Paningalané suba kedat. Marasa suba tegteg bayuné ia lantas bangun. 
"Apang tawanga rasané," kéto Nang Lingsir grenggeng sambilanga makenyem. 
Disubané sanja, macapil tiing maulat, Nang Lingsir majalan ka telagan ebené ané ada di telajakan umahné. Nyuh gading ané celebanga tuni semengan angkida. Buin jahané langité jeg masriak galang, ujané sayan nget. Tusing makelo disubané ia mabalik ka amben umahné, tepukina ada anak teka ajaka tatelu. ané simalu nyangkil anak cenik marubrub baan anduk. Makesiong bayun Nang Lingsir ningalin. Tangkahné prajani nrugtug tusing karuan. 
"Tegtegang bayuné, Nang," kéto abetné Subawa, teruna ané nyangkil anak cenik marubrub anduk. "Ia suba ngalahin. Tiang ajak timpal-timpalé napetang ia nylempang kekeh di kubu di tengah cariké. Miribné ia sander tatit." 
Nang Lingsir tusing nyidang masaut. la majujuk bengong cara togog. Mara ia inget yéning Wayan Lara, pianakné, das lemahé suba majalan ka carik ngangon bebek."
