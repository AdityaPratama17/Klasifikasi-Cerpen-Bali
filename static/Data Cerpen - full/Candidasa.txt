dewasa|Candidasa

Kesyuhan ombak Candidasané nundunin kenehné Luh Ayu. Pabaliha linggah pasihé. Ngenah marawat-rawat joh ba delod Nusa Penidané. Polo kaang ané jani suba liu nekaang toris. Amubuné langah-langah di langité. Yéh pasihé masawang bku. Kapal ané muat lengis majalan adeng gati, mirib baan baetné ngranayang. Ia makeneh-keneh, "Keto liun kapah, kéto liun perahu, lan jukung ané ngentasin pasihé, tusing taén i pasih ngorahang leleh. Sakéwala, keneh i deweké jani dadi leleh gati. Tusing ada anak nulungin. Pasihé ngenah alep, yén digalakné pesu makejang lidesa. Mirib ento cihna Bhathara Baruna ngantenang kawisesan Idané. Dadi raga tusing nyidaang galak buka i pasih?" 
Ia negak di balé bengongé sinambi moto ombak ané selegenti nempuh batu kaangé. Anginné ngasksk tusing nyidaang ngetisang kebus kenehné. Ia matolihan di batuné ada kyuyu pasih ngrepé. Ento telektekanga tekén Luh Ayu. I Kyuyu ané awakné misi tanda enjekan sampi ento sayan nglincak di arep Luh Ayuné. Kenehné Luh Ayu masi nglincak kemo-mai. "Yén pada inget tekén awak, yén pada saling tulungin sinah sayan melah. I Kyuyu dogen tusing taén matungkas ajak nyamané, yadiastun ia pada-pada ngaba kangkék, tusing anggona nyengkalén nyamané. Dadi iraga mara pesan ngrasaang melah makurenan saget suba saling dengkikin. Ipidan Béli Sugita, beh krura pangakuné lakar satia tekén kaga. Jani, apa tusing ada." 
Ia bangun uli balé bengongé. Nuut pasisi pasihé menang kangin. Ia ngrasaang suba keweh ngliwat krana sisin pasihé matepi ajak hotélé. Mis plastiké ngambang tepukina. "Buin pidan lantas lakar nyag pelastiké ené? Madak apang inget tekén pasih. tekén yéh ané ngidupin guminé. Pasih Candidasa apang resik buka ané ipidan satonden rebut hotel. Ia ngrasaang bina gati Candidasané. Tusing patuh cara ipidan. Ipidan enu ada punyan pandan. Enu ada sisin pasih mabias putih. taén ia nglincak-nglincak dugasé cerik ditu. Jani suba kena abrasi. Bendegané sayan langah ngalih bé ka pasihé. Mirib magenti ngalih pangupajiwa? Pajalané adeng-adeng, yéh pasihé nempuh batisné ané masawang gading. Paninggalin joh ka tengah pasihé. Ombaké tusing med-med nempuh gili ané ada di tengah pasihé. Muncrat yehné mawarni putih sentak. Ngelog buka rejang Dewané. Toris-torisé selegenti moto. 
Ia bengong negak di biasé disubané neked di sisin pasihé kangin, paak ajak danu cenik (ranu kecik) ané ngetisin Candidasané. yéh pasihé macampuh ajak yéh danu keciké, ento pabaliha. Petemon rasa tawar lan rasa pakeh ada di Candidasa. yéh petemoné ento tunasa lantas usapanga di skahné anggona ngetisin kenehné. Kanti sanja ia mabalih ombak Candidasa. Kanti tambis peteng. Kenehné jeg mategul gati di Candidasa. mirib krana ia taén magaé di Candidasa? Timpal-timpalné begeh, sakéwala ia tusing nyak ngrepotin krana tutur timpalné tusing runguanga dugasé ia magegélan ajak I Sugita. "Luh eda ngenyakin I Sugita. Ia anak énggal gati magenti solah lan magenti bikas. I Robert dogen nyakin. Manian apang ngelah masi tiang timpal di Jerman." 
Kaiket baan demen, tutur tirnpal-timpalné tusing ada resepanga. Dugasé enu magaé ditu, ia anak pepes pesan mabakti di Pura utawi di segara apang maan kauripan. Nunas pajalan ané madan melah. Pajalan ané anut sulur kamanusan. 
Ia jengah krana Dadong Brayut, utawi Dewi Hariti dogen nyidaang nguripang pelekutus sentanané tusing taén matungkas ajak somahné. Buina sentanané makejang dadi melah. Len pesan ajak idupné jani. Tonden matuuh jagung suba mapalasan. "Mirib ené mula karman ragané masomah. Yén nyak dogen raga nganten ajak I Robert uli Jerman sinah tusing kakené dadiné. Bes kaliwat pracaya raga tekén Béli Sugita." 
Suba ada telung tiban Luh Ayu nganten tusing masi nyidaang beling. Kudang dokter, kudang balian, kudang baas suba abana nunas baos masi tusing nyidaang ngelah sentana. Somahné, ngorahaang Luh Ayu jubeng, tusing nyidaang ngelah sentana. Apabuin matuané mamunyi soleh-soleh. Panakné orahina ngalihang madu. Alah sayutin kenehné I Sugita krana mrasa lakar dadi anak muani. Anak muani nyidaang ngamaduang anak luh. 
Ia nyambat indiké ento tekén Luh Ayu. Ia mamunyi bawak, "Tiang lakar mulih jani. Lakar ngujang dini ngayahin anak muani buka kené." Somahné tusing nemalangin. Matuané masebeng gedé gati ningalin pajalanné Luh Ayu. 
"Sedeng melaha," kéto I Sugita mamunyi. 
"Uli pidan ngantiang munyiné totonan." 
"Peh dong kené-kené mula keneh Béliné. yén tawang, tusing suba kodag, tiang ngenyakin Béli. Nah, yén suba las keneh Beliné, tiang majalan jani." 
"Lautang!" 
Luh Ayu majalan kanti kampih kenehné di Candidasa. Tongos iané magaé ipidan. Tongos ngrasaang munyin ombak Candidasané. Tongos mabalih bandegané ngalih pangupajiwa. Ngrasaang omang-omangé ngigel di biasé, malaib saling pamalunin ajak timpalné. 
Sedeng melaha Purnama dugasé ento. Sunaran bulanné ngilehin kenehné Luh Ayu. Sliab-slieb cara ngulayang bulanné tingahina. Malawat masi bulanné di danu ceniké di Candidasa. Ranu kecik ngedengang kajegeganné. Tunjungé nedeng mabunga. Di tengah ranuné, gili cenik kakiterin yéh danu ané ngembeng. Luh Ayu mkig majalan, paninggalanné tusing med-med nelektekang tunjungé ané ngebekin danuné. Ia ka kelebutanné ada di dulun danuné. Kelebutan ening ngidupin Candidasané. Kenehné ané tusing enteg ento satuanga ring Dewi Hariti. Dadong Brayut anaké nyambat. 
Luh Ayu uli pemedalé ngaturang bakti krana inget tekén awakné tusing makamben. Tusing ngaba mantas canang sekar. Isin kenehné dogen aturanga. "Ratu, titiang njkaanga jubeng. Kadi ubuan rasaang titiang. Titiang nunas mangda singgih Ratu nywecain. Icenin titiang pamargi, Ratu" yéh paningalanné ngetel melusin pipiné. Ia tusing nrima ané sambatanga tekén somahné. 
"Yen payu dogen nganten ajak I Robert sinah tusing buka kakené. Iraga masi bes kaliwat pracaya. Ngelah matua masi bareng nundung idewek. Solahné boyaan tekén buron." Suud mabakti ping telu, limané rasaanga ada ané nyekel. "Kita ké Jerman sekarang (Jalan ka Jerman jani)." Ia bengong tusing bisa mamunyi buin. Luh Ayu kamemegan.
