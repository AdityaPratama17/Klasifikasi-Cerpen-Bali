remaja|Dadong Rimrim

Makejang medalem I Kayun. Suba mautsaha ngalapang bulan Ayu Ratih, jani, plaibanga tekén Balian Tuntung Langit. Ia buduh tusing karoan apa. Taen tepukin di margané ngrimik apa kaden orahanga sawat-sawat dingeh mastu Ayu Ratih. Panyamaanné suba paling ngalihang ubad. Maan nongos di rumah sakit jiwa. Maan nongos di pasraman masi tusing ada apané cara nglablab batuné. Tileh. Seger ajebos suud keto buin kumat. Buina tusing keto dogen, pil ané daara masi mael-mael gati. Panyamaanné kanti ngadeang tetamianné apang bakat tulungina I Kayun. Tusing masi seger. 
Ada panyamaanné ningeh yén Dadong Rimrim nulungin mara koné seger. Ortané ento bakatanga di Umah satuané Ayu Mas. Apa saja apa tusing? Tusing masi Panyamaanné sanget ngugu. Sakewala, rasaanga seken gati. Inget tekén Ayu Mas masi bisa abesik dadua. Ada nyambatang gegelarané Ayu Mas,Garuda Putih. Ngindayangin lantas panyamaanné nekain Umah Satuané Ayu Mas. Nyekenang apa saja ada madan Dadong Rimrim apa tusing? 
Neked di malun umahné Ayu Mas majadengan malu ia. Tusing bani ngojog ka Umah Satuané krana suba tawanga Umah Satuané Ayu Mas masengker baan kancing gumi, ranté wesi, sabuk naga. yén ento tusing maang macelep, tusing lakar nyidaang macelep. Bisa kilang-kileng cara anak tua lengeh baan mako sigsigan. Anak taen ipidan ada anak macelep ka umahné. Mirib meled jenenga ngadu kawisesanné, mara macelep suba nyerit rasaanga awakné lilit lelipi gedé. Ané mabalih makejang kedék. Tingalina tusing ada ané ngalilit sakewala ia jerat-jerit. 
Panyamaané nunas pangampura malu. Gumanti lakar matemu melah-melah tekén Ayu Mas. Nyén sing makesiab? Mara mamunyi keto saget jelanan kuriné mampakan padidiana. Pada saling kipekin lantas macelep. 
Tusing masi jeg negak di balé dajané. Ia majujuk malu ngantiang apang ada ané ngetarayang krana tusing luung koné yén tonden orahina negak lantas negak. Ngalih tegak masi apang luung. Mrasa kanti semutan batisné, mara Ayu Mas pesu uli sanggahné. Ayu Mas mula demen mabakti semengan, tengai, sanja tetep mautsaha apang inget tekén Widhi. Keto masi sentanané ané abesik col ento, AyuNingAti. Nyuang tetikas memené. 
"Negak Malu Pa." Ayu Mas ngorahin apang negak anaké ané mara teka. Ngengalang AyuNingAti nyemakang basé anggona panyapa. "Ngujang tumben? Wenten napi?" 
"Beli tusing maengkeban tekén Ayu Mas. Ento I Kayun tusing eriteg-enteg kenehné sukat Ayu Ratih plaibanga tekén Balian Tuntung Langit. Suba ping kuda-kuda ajak ka rumah sakit jiwa. Maan enteg ajebos lantas buin ngentah. Inguh baana beli. Tusing taen tegteg di jumah. Ané jejehin ngamuk di pakraman. Beli lakar lek dadiné." "Tusing Beli dogen ané jejeh tiang masi. Man jani kénkén?" "Beli ningeh I Sampian Mas taen ngorahang Dadong Rimrim bisa ngubadin." "Taen ia ngorahang keto dugasé masatua dini. Sakewala anak satua adana tusing tiang nyangetang gati. Sina saja." "Man dija koné umahné Dadong Rimrim ento?" 
"I Sampian Mas ningeh bapané taen nyambat adan Dadong Rimrim mawisesa.Yen sing pelih, Beli Blegodawa adan bapanné I Sampian Mas. Indayang takonang kemo. Madak apang saja buka satuané." "Lamun keto beli kemo malu." 
"Nah legaang. Tiang mantas bisa nyatuain dogen. Seken kalawan tusingé ento legaang masi." Panyamaanné I Kayun ngalih umahné I Blegodawa. Ia mrasa lakar maan ubad I Kayun jani. Énggal-énggal ia majalan. Meled kenehné ningalin I Kayun tegteg buin. "Swastyastu Beli Blegodawa." "Nyén ento?" "Tiang panyamaanné I Kayun." "I Kayun ané buduh ento ulian gegelané plaibanga tekén I Balian Tuntung Langit." "Beneh pesan." "Lakar nakonang ané bisa ngubadin mai?" 
"Saja buka munyin Beliné. Tiang suba paling ngalihang ubad. Koné Beli taen macepuek tekén Dadong Rimrim. Koné Dadong Rimrim bisa ngubadin anak apang énggal seger uli keneh an£ inguh kalain gegelan." "Tongosné tusing enteg-enteg Dadong Rimrim. Dikenkéné tepuk di pondokné. Dikenkéné tusing. Liu gati anaké ngalih ia. Ia balian melah. Tusing taen ngalapang sesari." 
"Man kenkenang apang sida tepuk Dadong Rimrim?" "Alihang dewasa ané melah, Kala katemu indayangin anggon. Mirib suba panemaya saget macunduk tekén Dadong Rimrim. yén tusing biasa ajak ia, bisa melaib. Awakné berag. Bokné gempel. Paningalané masawang barak. yén telektekang rasa nyedot. 
"Sinah lakar ngubadang I Kayun sangkan mai teka?" "Saja pesan Dadong. Tulungin ajebos tiang. Tiang kasakitan buka jani. I Kayun paling kenehné." "Suba tawang ané nyakitin tuah I Balian Tuntung Langit. Uli pidan mula keto demen ngendahang anak len. Tusing med-med malaksana buka keto. Uli enu truna bikasné kaketo." "Kenken bikasné?" 
"Dadong taen nagih parikosana tekén ia dugas Dadong enu bajang aget énggalan reraman Dadongé teka. Ia ipidan ngajak timpal-timpalné ka .umah Dadongé nganggur. Dadong ajum-ajuma. Orahanga jegeg. Orahanga ngenyudin keneh iané. Maen Dadong kendel di keneh saget macelep ka tengah. Dadong gisina buina timpalné masi marengin. Mula ngendah kenehné uli pidan kayang jani masi kaketo. Bikasné tusing masalin. Mirib andel tekén awakné ngelah sangkan kaketo ngaba keneh." 
"Timpal-timpalné kénkén dadiné, Dong?" "Ukum karmaphala anak tetep majalan. Sentanané ané nrima tusing ada Beneh. Ada beling tusing ada ngakuin. Ada muat-mait. Tusing dadi ngendah mara mrasa tekén awak ngelah. Mrasa tekén awak bisa." "Jemakang malu Dadong kalender. Lakar alih dinan katekaning patin iané." "Ené Dong!" 
Dadong Rimrim mulak-malikang kalenderné. Ia nelektekang dina katekaning pati. "Buin telun tingalin di pamuun semané." "Nah Dong. Tiang budal malu." "Kemo malu." "Jani, gantin ibané mati, Balian Tuntung Langit! Adan ibané dong suba mrasa tegeh. Kewala keneh ibané jelé. Tusing med-med iba malaksana jelé. Ipidan kai masi endahang iba. Kanti kai buung ngantén baan iba." 
Dadong Rimrim majalan. Ia ka pamuun semané tusing ada anak nawang. Maya-maya pangenahé. "Cai Balian Tuntung Langit. Mati iba dinané jani. Ené tolih kawisesan Dadong Rimrim." Apiné ngabar-ngabar. Nyedot. Ngenah anak meruket. Saling sander caré kilap sasih kaulu. 
