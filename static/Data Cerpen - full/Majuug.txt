anak|Majuug

Jam roras liwat duang dasa menit tiang mara suud ngesehin baju sekolahne. I meme ngorahin tiang "Bapa Ruma waine jani ngajakang ngebet kacang. Kacang tanah sig tegale di brengbenge badaja". Ningeh meme ngorahin keto tusing inget teken deweke tonden madaar, tiang ngorahang lakar ka umahne I Mardika teken I Purna. Mara tiang ngorahang keto, I meme ngaraos "ingetang, satondene kija-kija madaar malu nyanan apang tusing sedukan di margane". 
Tusing buin nyautin tiang ngenggalang ngojog ka paon. Ada nasi cacah sela ajak timbung nangka. Nyemak kau lantas madaar enggal-enggal apang enggalan ka tegalne Bapa Ruma di brengbenge badaja. Suud ngumbahin kaune miwah ngasiokang banyunne ka cobek wadah banyun kucite, tiang maorahan lakar majalan teken i meme. Pabesenne "da gutip. Sing dadi nuduk ane tonden suud madudukin". Tiang ngorahang nah sambil malaib. 
Teked di umahne I Mardika, ia lega pesan ajakin tiang ngunuh. Laut ngajakin nyinggahin I Purna. Di subane mapamit teken meme bapanne, tiang ajak I Mardika lan I Purna majalan ka tegalne Bapa Ruma di brengbenge badaja. Satondene teked di tongose ane katuju, tiang ajak telu masubaya lakar majuug. Apa ja bakat apa ja maan tuptupang dadi abesik laut dum telu. Tusing ada ane man lebihan tusing ada ane maan embuhan. Keto mula pasubayan tiang ajak telu sabilang maalihan bareng-bareng. 
Mara ingetin lakar majuug I Mardika ane paling mokoha ngadesem. I Purna kenyus. Tiang masi milu ngajengit. Ajak tatelu buka keto wireh inget didane i petang dina. Dugase ento tiang ajak telu majuug ngalih juet. Suud ngalih sisane ane nyidaang daar di patongosan mapunduhang. Laut mapetekin. Dugas ento maan juet limang atus ajak telu. Laut dum pada karobelah. Sisane buin seket madaar di tongosne ngedum. Laut majalan mulih. Pada-pada ngaba juet karobelah anggon gagapan mulih. Teked di ebenge beten desane I Mardika maseret laut maglejig. Pakebretbret juete ane engkebanga di kantong celanane. Suud nulungin I Mardika bangun tiang ajak I Purna nyurakin laut nyambat "ento upahne nglamit" I Mardika ngedesem elek. Yadiastun keto tiang ajak I Purna sing taen gedeg teken I Mardika. 
Apang tusing ngalantur apang tusing pesu raos ngingetang unduke ngalih juet ento. Suud ngorahin ingetang majuug, enggal-enggal tiang ngajakin majalan apang tusing enggalan sanja teked ka tegalne Bapa Ruma. 
Teked di tegalne Bapa Ruma makejang ajakane lan Bapa Ruma nanjenin kacang kal daar ditu. Nanging tiang ajak timpal-timpale ngorahang lakar enggal-enggal ngunuh. Bapa Ruma kenyem laut maanggutan. Ada limang kadong suba telah baana ngebetin kacange lega pesan keneh tiange ajak telu wireh pastika liu maan unuhan apa buin tusing ada cerik-cerik lenan ane milu ngunuh. Sambil ngunuh dadi daar unuhan sasidane naar nanging tusing dadi ngengkebang. Tusing dadi masi ulian naar unuhan kanti mereren. Yen sing bareng-bareng mareren tusing pesan dadi mareren malunan apa buin sambil naar unuhan. 
Tusing marasa aine suba seng kauh. Buina ajakan Bapa Rumane suba pada mulih. Satondene pada mulih Bapa Ruma lan ajakane makejang ngelurin tiang ane sedek ngunuh di paluhane. Saha ngingetin "ingetang mulih da san makasanja wireh umahe joh" sibarengan sitang masaut "nah". 
Mapan maan patuinget apa buin unuhanemiribang suba liu ngenggalang tiang mapunduh ajak telu lakar maduman juugan. Satodene maduman tiang ajak telu mareren malu akesep, laut madaang pikolihne ane bakat. Tusing saget tuyuh metekin pikolihne kapadaang isinne. Mapan pada-pada nganggo kresek tanggung. Unuhan I Purnane pinih liuna laut kaimbuhang ka kresekne I Mardika. Marasa suba asah isin kreseke di subane pada ningtingin laut kapunduhang buin. Jani dum pilihan ane cen dadi jemak. Wireh suba paan asah makejang nyemak kresek ane mula abana. 
I meme lega pesan nepukin tiang suba mulih. Apa buin kresek tanggung ane aba tiang sarat misi kacang tanah. Yen timbang ada telung kilo kayang kulitne keto pasautne i meme laut kabriagin olih i bapa tiang lan adin tiange. I meme tusing sebet kabriagin. Suud briagin i meme nyemak panic laut ngorahang "ajan dongdakang malu, nyanan ada gibungin".
