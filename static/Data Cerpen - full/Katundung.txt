dewasa|Katundung

Tetelu Bapa Rumia ngelah sentana. Maketelu tusing dadi apa. Ada pragat demenné magocekan. Ada demenné matuakan. Ané pinih keliha sabilang ada branangan, ia suba ané dadi tukang kembarné. Makejang ngajumang yén ia suba dadi tukang kembar. Ada ngorahang pepes .menang. Ada ngorahang siapné pepes masi kejag di kalangan. Encen kaden ané Beneh. Duegné sabilang mulih ngaba dogen pukangan siap. Apa menang apa maan meli pukangan siap? Tusing tawang.
Dugasé ené, Bapa Rumia gedeg pesan. Pipisné ané I sayaganga lakar aturanga di Pura Kawitanné ilang uli di S tongosné. Prajani kaukina panakné. "Gedé, mai malu! Ngujang pipis Bapané anggon magocekan." Aluh ia nyautin. "Pa pipisé ento yén tongosang lakar amah tetani. Melahan anggon magocekan. Makejang maan ngrasayaang pipis Bapané. Apa buin di gocekan anak uli sakancan désa ada teka. Idepang Bapa madana punya tekén ia." "Jelema Cai De! Tusing manusa! Pipis lakar aturang Bapa ka Pura Kawitanné. 
Suba kanti keto melah wewangunanné, Bapa tusing maan maturan. Bapa pragat bisané nunas dogen. Sesai nunas, tusing pesan nang ada aturan. Tuah ia kawitanné sueca. Iraga tusing ngelah keneh adana." "Pa, tiang uli gocekan maturan. Man jani kénkén keneh Bapané?" "Peh Cai mula tumitisan bakek." "Apa ja orahaang Bapa. Masi tiang sentanan Bapa. Tiang lakar ka branangan malu. Bapa dini malu." Bapa Rumia kitak-kituk ningalin sentané ané pinih keliha. 
"Jelema tusing nawang jengah nang abedik!" Ané madenan len buin bikasné. Ia pragat mamunyah dedemenané. Sakancan inum-inuman ia nawang. Uli arak asli, arak magancuh, kanti inum-inuman uli duranagara suba taen inema. Timpalné liu pesan. Dikenkéné macepuk timpal-timpalné, ramé pesan suba di jumahné. Ada ngaba pesan awan. Ada ngaba saté kambing, ada ngaba saté celeng. Matorengan suba di jumahné. Bapa Rumia pragat bisané mabalih dogen. Ia tusing bisa matuakan. Kéné ia makeneh-keneh. 
"Ngujang sentanané makejang tusing dadi orahin. Apa idewek pelih dugasné ia enu di basang memené. Apa krana ius timpal-timpalné. Rasané dugasné enu di basang pepes pesan iraga ngrastitiang apang nyakluung numitis. Dadi jani kakené?" Ping kuda kaden besenina apang suud matuakan. Suba liu anak mati baan nginem arak ané magancuh. Masi tusing guguna. Kanti taen nagih buta. Enu masi demen mamunyah-munyahan. 
Kewala ada masi luungné sentanané ané madenan. Timpalné alah yeh membah liunné. Tusing uli padésaan dogen. Uli dura désa masi ada. Kewala keto makejang timpalné soroh ané demen tekén inum-inuman. Baan gedeg basangné Bapa Rumia gedinina umahné. Ia nginep di kubuné. Sambilanga ngrunguang sampiné ané suba lakar ngelah panak. Panakné lakar adepa. Memené lakar terus ubuhina. "Madak apang muani lekad panak sampiné apang maelan argané, "sambilanga ngentungin mamahan sampi. Ngrimes sampiné. 
Bapa Rumia sawat kenehné. Tepukina somahné ané suba ada dasa tiban mabenang. "Luh ngujang dadi kakéné sentanané. Ada mamunyah, ada matuakan. Ané pinih cerika pragat mangguran ngajak anak bajang mulih." "Makejang suba ngaba karma Beli. Manian madak ia inget dadi manusa. Tiang masi dugasé ia enu di belingan tusing sanget maan ngresepang. Beli dong suba saja tawang tiang sabilang dina ngrastitiang. Tiang tusing maan. Pragat ngekoh tekén uyak gelem kanti tiang ngalahin Beli." 
"Beli ngidih apang Luh masi ningalin sentanané." "Sinah pesan Beli. Getih tiangé ajak getih Beliné macampuh di sentanan iragané." Bapa Rumia énggalan enten mara lakar nakonang. Apa awakné lakar énggal mabarengan ajak somahné. Semengan, Bapa Rumia ka umahné. Tepukina paslengkat emis-emis di natahné. Katik saté, mis pesan mabrarakan. Ia nehes kenehné. 
Jagjagina panakné enu pules ngerok. "Gerok piiiiiis! Gerooooooook piiiiiis!" cara celeng suud ngamah. "Bangun De! Banguuuuuuuuuuuuun!" Tusing masi nyak bangun. Turuhina yeh. Mara makedabangan bangun misi sudap-sudap. "Peh Bapa tusing nawang tiang enu pules?" "Bapa nawang Cai enu pules. Ento misé apa suba pules?" "Buin jebos tiang mersihin. Lek ajak timpal tiangé Bapa galak buka kené." "Lamun ngelah keneh lek. Jani sampatang!" "Nah, buin jebos. Tiang lakar ngopi malu. Bapa suba ngaé yeh anget?" 
"Bebedag! Mara bangun suba nagih kopi." Bapa Rumia ngorek-ngorekang mis di natahné. yén sing inget tekén sentanané meh suba sampatné anggona nglampet. "Keto mara Bapa Rumia adana. Bisa nyampat." "Melahang mamunyi. Ené anggon nyengsengin bungutné mara tawanga." Panakné ka paon. Ia dueg. Gaenanga bapané kopi. "Ené kopi, Pa. Timpal tiangé ngabaang uli kota. Kopi cara janiné ané kasub ento." Bapa Rumia matolihan. "Kenken gumanti keneh sentanan deweké ené. Saget kéné saget keto. Sajan isin gumi." 
"Pa, mai malu. Tiang ngrasa dadi sentana jelé. Uli jani tiang lakar suud dadi anak jelé. Tiang lakar ka kota ngalih gaé. Dadi Pa?" Bapa Rumia makeneh-keneh. "Saja apa tusing sentanané ené? yén tombaang sinah lakar ngendah buin kenehné. Nah, dadi suba ka kota! Kewala ingetang tusing dadi ngemaling di kota." "Tusing Pa. Tiang tusing bani buka munyin Bapané. Yadiastun liu anak demen ngemaling, tiang tusing lakar malaksana buka kaketo. Tiang inget masi dadi manusa." Madé Susila ka kota. Bapa Rumia mara ngrasayang ada ané ilang di kenehné. "Dadi tumben buka kené. Malah baaang I Madé ka kota. 
"Sawat paliat Bapa Rumia mabalih punyan nyuh gadingné ané sedeng tempuh angin. Liak-liuk cara pajalan idupné. Buin jebosné teka sentanané ané pinih keliha. Nokonang adinné. "Pa I Madé kija?" "Ka kota. Ngaku lakar ngalih gaé." "Ooo, lamun keto tiang masi lakar ka kota. Ngujang dini, pragat maan munyi ané tuara-tuara. Mantas magocekan dogen Bapa galak." "Beneh pragat ngepungin branangan dogen. Telah pipis bapané baan Gedé." "Jani, apang Bapa tusing tetep ningalin tiang jelé. Tiang lakar ka kota." "Yen dadi eda ja ka kota." "Bapa, tiang suba med ningehang munyi ané soleh-soleh. Tuah ja koping mula munyi nyamané. Bes sesainé maan ané tusing antes, med masi. Tiang magedi jani." Gedé Dharma sentanané ané pinih keliha megedi. 
Buin Bapa Rumia marasa padidiana. Ia ngrieng. "Ngujang dadi selegenti magedi. Mirib iraga jenenga ané pelih?" Bapa Rumia ngrasayaang sayan tua. Sayan nyenikang bayunné. Kaukina sentanané ané pinih cenika. "Mang lakar bareng ka kota?" "Pa, tiang lakar tetep nongosin Bapa. Kewala keto baang tiang ngadep tanah tetamianné. Lamun tusing, tiang lakar ka kota masi." Sayan sakit kenehné Bapa Rumia. Maketelu tusing dadi anggon apa sentanané. Ngendah pelag ngaba keneh. Ada demen mamunyah, ada demen magocekan, ada nagih ngadep tanah kawitan. Gedé Dharma Ian Madé Susila ada ngorahang ka Jakarta nglunta-lunta. Apa ya aliha ka Jakarta. Keto gumi ramé buina keweh ngalih gaé ditu. Timpalné koné ngajak kemo. Yusufadané uli NTT. 
I Yusuf ngelah kulawarga. Kulawargané ngelah bingkil montor. Ditu ajakina magaé. Mara-marané, tusing bisa ngujang-ngujang. Kalingké nawang ngiserang baut. Paling limané mara orahina nyemak kunci. Kadenana kunci montor. Mara ya makejang ngedekin. "Jelema désa nyandang pesan mai ka kota." Baan jengahné, ia malajah kanti bisa. Jengahné ngranayang ada utsaha. Sayan makelo sayan nuegang. Sabilang ané menangin montor demen tekén ia. yén sing ia, sing nyak koné anaké menangin montorné. Makelo-kelo, pajalan idupné sayan luung. Ia dadi manager. Kanti baangina ngisiang tokoné abesik. Di peteng-petengé nglah masi ia keneh medal em bapané. Ngaé ia tulisan di kertasé. Kéné munyiné. 
"Pa, tiang pelih ngalahin Bapa. Suba ada dasa tiban tiang fusing taen ngorahang dija tongos tiangé. Diastun keto Pa. Tiang tetep inget tekén Bapa. Ulian Bapa tiang bisa mentik di guminé. Ampurayang tiang Pa. Tusing taen nglegain keneh Bapané. Bikas tiangé ané fusing beneh ento rasaang tiang nusuk ulun atin bapané. Sinah Bapa nyakit keneh baan tiang. Manian tiang lakar mulih ngalih Bapa. Buina tiang lakar ngantén ajak Krisna. Panak Bos tiangé. Ia nyak ngantén buina nyak nuutang pajalan gama buka ané gelahang tiang. Manian mantun Bapané ento lakar ngayahin Bapa tua. Tiang lakar kendel pesan yén Bapa nyak ka Jakarta. Mrasa tekén awak suba ngelah. Suba bisa ngidupin awak. Ia meled ngalih bapané lakar ajaka ka Jakarta. Di Galungané, lakar ka Bali. Sambilanga lakar mabakti tekén kawitanné. Suba makelo tusing taen maturan. 
Galunganné teka Madé Susila ajak beliné ka Bali. Ia menekin Garuda. Melenan tekén dugasné magedi numpangin montor barang kanti ping kuda kaden magenti. Jani len, mulihné suba menek taksi. Mara neked di jumahné. Ia makesiab. Matakon-takon di kenehné. "Ngujang dadi ramé gati?" Banianga matakon. "Wenten napi niki?" "Bapa Rumia suba ngalahin krana nyakit keneh. Makejang sentanané magedi. Makejang ngejohin. Pedalem pesan Bapa Rumia. Ngelah sentana tusing dadi anggona gena." 
"Madé Susila macelep ajak Beliné. Ia nyerit. Bapaaaaaa! Tiang mulih." Makejang reraman-reramanné ngedesemin. Misi nundung. "Kemo suba magedi! Jelema tusing bisa ngwales keneh anak tua! Di subané bapané ka tanah wayah mara teka! Lakar anggon gena, Cai! Yeh mata tuh adané ento. Magedi Cai uli dini. Magediiii!" "Pa, baang tiang maktinin bapan tiangé satonden magedi." "Lautang!" "Man tanah tetamian tiangé kénkén?" "Suba kaadep anggon ngabenang." "Adep Bapa?" "Makejang kaadep Pa?" "Aa. Cai lakar kénkén. Awak suba nilar kawitan." Makadadua saling kipekin, tusing bisa ngorahang apa buin. Pajalanné sayan ngejohang. Sayan ngejohang ngalih tongos negtegang keneh. Kewala ia makeneh-keneh, "Apa saja manggon mabenang. Apa ia suba ngakuin nglahang?" 
