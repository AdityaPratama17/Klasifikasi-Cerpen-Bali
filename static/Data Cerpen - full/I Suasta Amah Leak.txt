dewasa|I Suasta Amah Leak

Rasa jejeh ané madukan ajak degdegan ngaé Raini masemu kecud. Buin ia inget tekén Wayan Suasta, pianakné paling kelih ané suba tusing enu. Petengé sayan wayah, kraungan cicingé makada bulun kalongné majujuk, bayuné runtag. Ngancan makelo ia mandrengin Nengah Yasa ané tusing maklisikan di duur pasareané, ngancan sukeh asané ia ngengsapang Wayan Suasta ané ipidan nadak ngalahin mati. Tusing ja karuan gelem saget majeritan tengah lemengé, kejeng-kejeng laut leklok ilang angkihané. Raini ngeling gelur-gelur dugasé ento ngaé pisagané byayuhan nekain umahné. 
Buin maniné, dugas mayitné kapanjusang satonden makutang ké sema, anaké ané ningalin pada pakrimik baana ada laad tregesan kuku ané nyisaang getih mati di basangné. 
"I Suasta amah leak," kéto brayané pada makisi-kisi. Raini maekin jelanan kamarné sawireh ningeh cicing ngongkong di natahé nyiriang ada anak teka. "Om Swastiastu, Kak," Puja, kurenanné, ané uli tuni ngantosang di amben umahé nyapatin Pekak Suandi ané mara teka. Legaan bedik kenehné Raini. la masé pesu nyapatin I Pekak ané suba uli ibi ngubadin Nengah Yasa. 
"Da repot Luh, Kak suba ngopi," kéto abetné I Pekak nuju tepukina Raini ngojog ka paon. Katututin tekén Puja Ian Raini, I Pekak lantas macelep ka kamar tongos Nengah Yasa masaré. Lepis pesan muan rarené ané mara matuuh enem bulan ento cara kuangan getih. 
"Ken dupane?" I Pekak matakon tekén Puja ané majujuk bengong di sampingné. Bapan rarené ngenggalang nyemak dupa telung katih laut enyita nganggon colok kayu. I Pekak nrima dupa ané enjuhanga tekén Puja. Buin jahané I Pekak nguncarang mantra sambilanga ngisi dupa aji limané makadadua ané cakupanga di malun tangkahné. Raini Ian Puja bareng masaa, mapinunas ring bhatarané apang Nengah Yasa sida enggal seger Ian johanga tekén kahanan ané tuara-tuara. Suud nguncarang mantra panyengker Ian ngubadin, I Pekak laut pesuan tutuga tekén Puja. Raini ngoyong di kamaré no¬ngosin Nengah Yasa. 
"Legaang malu," I Pekak ngraos tekén Puja. "Kak sing ja makelo. Kak lakar kema ka delod desa, nelokin cucuné." 
"Cucu ané cen, Kak?" "Ketut, ané paling cenik. Mara san orahanga panes awakné." Puja mendep, marasa degdegan baana I Pekak tusing ja nyidang nongosin pianakné ané gelem nuju rainan gedé kajeng kliwon buka jani. 
"Kanggoang magadang akejep," kéto raos I Pekak sambil¬anga nyeluk kantong piyamané lantas mesuang srana cenik. 
"Aba né. yén suba tengah lemeng kema awaké ka sanggah." Sambil manggutan Puja nrima srana cenik ané enjuhanga tekén I Pekak. Pandrengina sranané ento ajahan satonden celepanga ka kantong bajuné. "Nah, Pekak lakar makalah malu," I Pekak tuunan uli ambené. 
"Luh, kalahin malu," kéto ia masé mapitau tekén Raini. 
"Nggih Kak, suksma." Puja ngatehang Pekak Suandi neked di malun koriné. Makelo ia majujuk mandrengin baliané ento nganti ilang lawatné. Tatkala inget tekén srana ané baanga tekén Pekak Suandi, ia makesiab awanan engsap matakon lakar anggon apa sranané ento. la masé engsap nakonang ngudiang ia orahina ka sanggah tengah lemengé. 
la melengok keten-keten. Makita ia nutug I Pekak kewala kenehné nenga-nenga. 
"Ah, mirib sing ja lenan tekén nunas ica," kéto Puja ngraos tekén dewekné padidi. Mabalik ka kamarné, Puja laut negak di samping somahné sambilanga nlektekang Nengah Yasa ané nylempang tan pabayu. "Tundené ngudiang tekén I Pekak?" Raini matakon. 
"Ka sanggah tengah lemengé." Nengah Yasa makiselan. Raini nepok-nepok bokong rarené banban. Puja bangun maekin tongos keris gelahné masimpen. Nadak ada kleteg apang ia ngaba kerisé ento yén ka sanggah tengah lemengé. 
"Beli diwangan," kéto Puja ngraos tekén somahné satonden majalan pesuan. 
"Nah, Beli," Raini manggutan. Negak di amben umahé, Puja ngenyit roko akatih laut isepa adéng-adéng. Telah akatih sambunga aji ané lenan. kéto carané ia ngilangang kiap. Wadih ngroko ia bangun lantas klicak-klicak di natahé. Buin jahané ia ka dauh jinengé metek ubuhan siapné. Suud kéto ia ka paon ngaé yeh anget anggona nyeduh kopi. Sambilanga negak nginem kopi, ia matolihan ka meten. I mémé pasti suba leplep sirepné, kéto kenehné, apan kohkohané suba tusing madingehan. Puja ningalin jam di pagelanganné. 
Jam roras kuang limang menit. Gagesonan ia ka sanggah. Neked di malun korin sanggahé, nadak ia marasa jejeh. Korin sanggahé dapetanga maagagan. Mara ia ngeh yén kahanané sepi mangmung, tusing ja ada munyin gumatat-gumitit. 
"Ento nyiriang ada leak," kéto taén dingeha anaké ngorta. Cara kebus dingin rasané kewala Puja tusing ja makirig. la lakar ngetohin pianakné yadiastun ngemasin mati. Sambilanga kipak-kipek ia macelep ka sanggah. Buin jahané tingalina ada jeleg saru ayag-oyog di malun sanggah kamulané. Nrugtug tangkahné, awakné dingin kesieng-kesieng kewala ia suba siaga ngarepin. adéng-adéng paekina jelegé ané majujuk di malun sanggah kamulané. Pamuputné ia nawang, jelegé ento tusing ja lenan tekén anak luh ané sedeng nguntul. Bokné magambahan ngilidin muané, 
"Pasti jalemané né ané ngaenang I Nengah gelem," greng-geng Puja. Getihné sarasa muncrat ka pabaané. Rasa jejeh nadak ilang kaganti baan gedeg. Keris ané abana laut auda uli saungné. Tusing minehin buin ia sahasa nebek anak luhé ento. Kewala sibarengan ajak munyin anak majeritan anaké luh ento ilang. 
Paling paliatné Puja, jejeh yén sagrepa uli duri. Tusing lempas sangsayané, buin jahané dapetanga leaké suba majujuk di duriné marupa celuluk. Gobané patuh sajan tekén ané ngigel di babalihan Calon Arangé. Bokné igel, endasné lengar asibak, nyonyoné lambih cara buah gedang. Uli dija kaden teka bayu gedé, buka anak kasurupan sada galak Puja lantas nebek pangpangé ento. Ping telu ping pat, nganti dingeha munyi majeritan, daah-duuh naanang sakit. Puja mara mareren nusukang kerisné disubané celuluké ilang kija kaden lakuna. 
Awanan celuluké tusing ja ada nengok buin, Puja negtegang bayu. adéng-adéng kerisé saungina. Peluhné paketeltel uli song buluné makada bajuné belus. 
"Ngudiang makelo di sanggah, Beli?" matakon Raini nuju Puja macelep ka kamar. 
"Ada leak." Raini engsek. 
"Da takut. Suba matiang Beli. kénkén panake?" 
"Suba nyak manyonyo." Lega atiné Puja ningehang munyin somahné. Ia laut mabahan di samping pianakné. Buin jahané ia suba pules leplep baan kaliwat kiap Ian kenyel. Matanainé suba endag dugasé Raini bangun. Ia gagesonan ka paon ngaé yeh anget. Biasané semengan matuané suba ba¬ngun, negak di amben metené, kewala semengané ené jelanan metené enu maundeb. Raini sada ngon. 
Disubané nyeduh kopi agelas ia lantas ngojog ka meten Ian nogdog jelanané. Ping pindo ping telu ia suba nogdog jelan¬an kewala matuané tusing ja masaut. Raini nyogok jelanané. Sunaran galang bareng macelep disubané jelanané maagagan. Raini makesiab nepukin kahanan matuané nganti kopi ané abana ulung mabrarakan. la majeritan lantang ngaé somahné bangun kapupungan. 
Puja malengok ningalin méméné kekeh nylempang di duur pasareané. la kituk-kituk, cara tusing precaya tekén paningalané. Di tangkah Ian basang méméné dapetanga ada guet-guet cara tatu mawarna pelung. 
"Dewa Ratu, dong I mémé ané ngleak ibi sanja?" kéto ia ngrenggeng.
