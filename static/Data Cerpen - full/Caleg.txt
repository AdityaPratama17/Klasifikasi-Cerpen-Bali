dewasa|Caleg

Kendel pesan Ketut Aget. Uli kudang taun ia suba mapangapti apang nyidayang nyaleg. Tanah kawitanné adepa. Orahanga di subané dadi anggota dewan lakar bayaha. Gajiné lakar bagina telu. Abesik mayah utang. Abesik lakar yadnyaanga. Abesik lakar anggona ngupapira kulawargané. Di dadiané Ketut Aget dadianga pamucuk. Dadiané masi suba suma kuta. Meled koné ngelah caled uli kawitan. 
Kumpulanga dadiané. Titiang nué manah dados caleg. Sapunapi semeton dadia jagi sumakuta?"  "Sampunang sumangsaya. Titiang pastika jaga nyontreng taler jaga ngrerehang suara. Timpal-timpal titiangé jaga aturin nyudi Beli Ketut." "Suksma wantah sapunika." Mara suud magenduwirasa. Ketut Aget jagjagina tekén Madé Untung. "Beli, tiang ngalihang Beli suara. Akuda Beli ngalih." "Apang dadi caleg ané luung. Apang liu maan pemilih." "Apang liu, gaenang anaké baliho. Buina baangin tiang abe-dik ongkos majalan." "Kanggoang malu. Manian buin paak-paakan pemilihanné." "Suksma Beli." 
Madé Untung ngaenang baliho. Sabilang tongos ané jimbar pasangina potoné Ketut Aget. Majejer ajak poto-poton calegé ané lenan. Ngenah gati Ketut Aget caleg ané mawibawa. Ané tulisa masi luung. "Pilih ané makumis! Pilih ané anyar." Mula Ketut Aget makumis jempé. yén sahihang tekén caleg lenan suba antes dadi anggota dewan. Baan ia mara nyak nyaleg. Jatiné uli pidan suba cukuhanga dadi caleg kewala ia sing nyak. Baangina timpalné, Komang Ambara malu nyaleg. 
Jani, Komang Ambara suba makecos ka parté lenan. Biasa suba tawanga di tongosné ipidan lakar ajak liu ngrebutin, ia budal tan mapamit. Liu suba panyambatné. Orahanga awakné suba sing kagugu. Jatiné ia suba liu maan ngencakang di parté pidan. Jelek-jelekanga partené tongos iané ipidan. Tusing inget partené ipidan maan ngidupang awakné. Jani mabading, makejang orahanga tusing melah. Ketut Aget tusing nyak nyautin. Suba tawanga solah manusa bisa magenti énggal gati. Ané nulungin bisa gedegina. 
Liu pesan poto-potoné Ketut Aget. Tusing di baliho dogen. Di dupané, di kalenderé, di baju kaosé, di montcré. Indeng-indeng misi Ketut Aget. yén alihang ia suba ané lakar paling liuna maan suara. Apa buin dadia gedené ngelah paiketan masi bareng ngalihang suara. Ketut Aget masi dueg. Jani mara masan ujan, makejang panyamaanné baangina pajeng. Misi masi potoné. Tusing ento dogen baes kanti lengis nyuh baangina. Di plastikné misi potoné ané makumis jempé. Makejang ngajumang Ketut , Aget caleg bares gati. 
Makenyem dogen Ketut Aget. Tusing patuh dugasé ipidan. Masebeng sabilang mapapasan. Kanti jejeh nakonan alah anak lakar nemprat dogen. Jani len, sabilang abedik misi makenyem. la ngelah imba, uli kenyem ané baet-baet dadi ingan. Uli kenyem keneh inguh dadi Hang. 
Dugas pemiluné ipidan, ia taen tepen baliho caleg kanti sirahné mesuang getih. Ada awuku di rumah sakit. Somahné baan tresnané lantas meluasang. Sedahanné dueg. Orahanga cihna lakar dadi caleg buin limang tiban. Kéné munyin sedahanne: "Ento ciri lakar dadi anak gedé somah Luhé. Uli dadi caleg makelo-kelo bisa dadi bupati, bisa dadi gubenur. Enu inget tekén parté ané anggona tekén calegé di balihoné?" "Kantun nika." "Partené ento suba barengin. Sinah lakar liu anak ané nyudi. Dadi buktiang." "Wenten kawitan titiangé nyakitin?" "Tusing ada. Pada iju tekén karman awakné pedidi. Mara nyesel melaksana tusing Beneh dugas di mercepada." "Ring dija genah kawitan titiangé." 
"Milehan. Makejang ngrastitiang dewekné. Apa buin sentanané masi liu nunasin. Keweh masi tongosné ditu. yén sing tunasanga, sentanané nunas. yén sesai nunas, inget tusing taen ngaturang apa dugasé di mercepada." "Jani, melahang somahé. Ia lakar dadi caleg. Buina lakar dadi anggota dewan ané makejang nemenin." "Sapunika?" "Beneh pesan." 
Ketut Aget masang baliho. Masang poto-potoné di sabilang tongos ané cocok. Peteluan, pempatan, pengkolan, punyan kayu, kanti di malun-malun purané. Misi makenyem. Magenepan potoné. Ada poto dugasné ia nulungin anak di désa ané kalaran. Ada poto nulungin anak manyi. Kanti potoné dugasné sangkep di banjar masi edenganga. Makejang ngon tekén Ketut Aget. Tusing medaya liu ngelah pajalan ané melah. 
Apang miik adan ajak pajalanné, ia ngedengang potoné di kulit dupané. Dupané sumbanganga tekén kramané. "Suksma Tut! Suksma!" Krama désa, krama banjar, krama dadia, kulawargané ngalegaang gati pajalanné Ketut Aget. Meled pesan ngelah anggota dewan ané tureksa tekén anak di beten. Ada masi ané mabesen. "Tut eda mara lakar dadi anggota dewan, pepes ka désa. Di subané kajudi, matakon tusing taen. Pragat cara anak mabalih langit dogen pajalanné." "Tusing, Dé. Tiang meled apang ada uli désané ené ada dadi anggota dewan." Ada masi apang ngirimang ucapan selamat tekén kramané lenan. Upaminé Selamat Tahun Baru. Selamat Nyepi. Selamat Memilih. 
Ketut Aget nyak dogen. Prajani Hp-né belianga pulsa aji satus tali. Makejang timpal-timpalné kirimina kanti timpal ané tusing taen ajaka gradag-grudug. Ia ngelah timpal tukang kumpulang nomer Hp. Pilihina ané dadi prakanggo di banjar, di désa, keto masi pangrajeg di kulawarga. Kendel gati mara ada ané bareng ngwales misi lakar nyudi. 
Pamiluné énggal teka. Ketut aget pepes ka désa-désa. Ada ngorahang madarma suaka. Ada ngorahang blusukan, Ada ngorahang tureksa tekén anak kalaran. Ané sekenné Ketut Aget apang kapilih. Sabilang purnama masi ia ka Pura-Pura. Sabilang Pura ané tongosné ejoh-ejoh jagjagina. Dugasé ipidan kalingké ka Pura. Mabakti di kamulan karangné dogen kapah-kapah. Jani. Maudeng putih. Makamben putih. Masaput putih. kénkén cara pamangku. Tuturné pragat ngorahang agama, tresna asih tekén krama kalaran. Makejang ané ningehang demen gati. Sabilang peteng ramé masi jumahné. Somahné masi demen. Iju kewala demen. Gaenanga suba godoh magoreng ané renyah. 
Ketut Aget nekain tongos panyoblosané. Ngajak masi somah kanti lakar mantuné bareng masi. Mara teka makejang panitiané salamina. "Cihna anak dueg," keto ada ngrimik. Kanti telah pemilihé, panitiané ngitung kartu ané macoblos. Ketut Aget ketug-ketug tangkahné. kénkén kaden kesiabanné. Ketut Aget kalahanga tekén timpalné uli partené ané patuh. Dugasé ipidan, ia maan masemaya yén timpalné ané menang, tetep suarané lakar baanga Ketut Aget. Misi ngorahang lakar nulungin ngalihang suara. Nyén sing gedeg tekén timpal ané ngelong semaya. Petengé dugasé ento, Ketut Aget ngalih timpalné. 
"Man inget tekén semayané ipidan? yén Nyoman menang, tetep tiang dadi anggota dewan?" "Tusing dadi keto Tut. Ané milih pedalem tiang. Ia milih padidi. Tusing tiang ngorahin. yén tiang maangin Ketut, sinah tiang lakar gedegina. Ia pracaya tekén tiang." "Artiné, kramané tusing pracaya tekén tiang?" . "Tiang tusing ngorahang keto." "Man jani kénkén?" 
"Tetep tiang dadi anggota dewan. Ketut buin limang tiban mara baangin tiang. Kewala keto, tiang tetep matimpal ajak Ketut. Sabilang abulan lakar baangin tiang pipis duang juta dogen. kénkén nyak?" Ketut Aget gedeg pesan. "Peh Nyoman ngelong semaya. Lamun keto uli jani suud matimpal." "Edaketo Tut." 
Nyoman Suwara jejeh masi krana tawanga Ketut Aget liu ngelah balian sidi. Balian uli Jawa. Balian ané bisa nadiang basang kempes dadi kembung cara misi angin. Lenan tekén ento bisa engsap mangkihan. Petengé ento Ketut Aget ngalih balian ané sidi. Makejang orahina apang nyantet Nyoman Suwara. Balian masi dueg. Pipis malu tagiha. Aluh pesu pipisné Ketut Aget. Saja pesan, Nyoman Suwara nyakitang basang. Muntag-mantig. Somahné paling plaibanga ka rumah sakit. Nyoman Suwara sengal-sengal. Suba tawanga Ketut Aget ané nyalanang. Lantas orahina ngalihang tukang santet masi apang buduh Ketut Aget. "Apang sapih," keto Nyoman Suwara mamunyi. 
Pada-pada mranen. Ketut Aget inguh bayuné. Apa buin bank ané tongosné nyilih pipis masi nekain. Pipisné suba telah. Ketut Aget jerat-jerit cara anak karauhan. Majalan kangin-kauh di margané gedé. Misi melaibang bendera partenné. Kulawargané inguh. Apang aluh, alihanga kamar di rumah sakit jiwa. Ketut Aget krangkengina krana misi galak. Perawaté jejeh. Ketut Aget jerat-jerit ngorahang awakné anggota dewan ané nongos di rumah sakit jiwa. 
