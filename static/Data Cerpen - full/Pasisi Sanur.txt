dewasa|Pasisi Sanur

Tiang kendel pesan, ulian matungkas nepukin melah. Melah kenken? Ajakina tiang ka Sanur. Sanur ané mula kaloktah di gumi Nusantarané kéto masi torisé uli duranagara alah tegul kenehné tekén Sanur. yén ka Bali, sinah apang maan dogen ka Sanur apang jangkep kenehné. Ui Sanur lakar ngawitin nepukin galang. Matan ainé ané mara endag ngedengang kaluihanné uli Kangin. Liu anaké mautsaha apang maan nepukin galang. Ramé suba anaké mapoto masuter baan pasih ané katejain baan surya mara endag. 
"Meh rahina semu bang hyang Aruna," kéto Brathayuddhané maosang. Kené tungkas tiangé dugasé nika: 
"Beli mai ja ka Sanur!" Somah tiangé seed pesan mapangidih. 
"Sinah suba I Luh inget dugasé matunangan?" 
"Tusing! Lakar ngujang ngingetang ané suba liwat." Tiang nawang di tengah munyiné ento ada rasa gedeg kenehné krana ipidan ada anak muani ngendahang pajalan idupné dugasé magaé di Sanur. Timpalné ngaku demen sakéwala tusing seken pamragat kanti mawak dadua. 
Tunangané tusing nyak ngakuin. Sambatanga ajak liu ané ngelah pagaené. Jengah gati tepukin tiang tambis-tambis ané kaduta lakar ulunganga. Tiang nemalangin. Inget tekén tutur anaké wikan. Ngaruronang ento lakar nepukin sengkala kawekas. Padalem pesan dugasé ento. Ia ngeling nyambat isin basangné. Tiang marasa dadi anak muani. Orahang tiang, lakar nyuang dewekné. Ia tusing ngugu lantas ajak tiang reraman tiangé mulihné ngidih, mara ia ngugu. 
Ia ngeling krana madalem tiang. Tiang miara sentanan anak len. Ané kaduta di basangné tusing panak tiangé sujati sakéwala tiang tusing nyangetang. 
"Beli ampurayang tiang. Béli suba nguripang tiang ané suba jelek buka kené." 
"Tusing ada ané jelek Luh. Depang uripang ané di basang Luhé. Eda endahanga. Ia tusing pelih. Jani, bareng-bareng ngawitin malajah matetikas dadi manusa." Maseriat galang muan somah tiangé. Ia tusing lakar nandang jengah. Kanti lekad ané kaduta lantas adanin tiang Cedé Syahnur krana uli Sanur pangawit pajalan idup tiangé masomah. 
Ia masi tusing tungkas dugasé tiang ngadanin buka kéto. Kenehné misi krana suba ada anak muani buka tiang ané nyelematang pajalan idupné. Tiang ka pasisi Sanur. Pasisi Sanur nundunin keneh tiangé. Biasné putih sentak buka kepundungé kulitin. Torisé langah-langah tepukin tiang majemuh mirib baan biasé macampuh ajak mis. Tiang ngrengkeng di keneh, "Tusing ada mirib ané mersihin pasisi Sanuré kanti masahsah misé? Sinah ombaké ngaba mis ka pasisi Sanur sangkan paselengkat punyan kayu, punyan nyuh nyelempang di pasisi. 
Tiang makita nyampatang sakéwala tusing ngaba sampat. Tiang kipak-kipek.
 "Ngujang dadi cara anak paling Beli?" 
"Ené tingalin, anyud-anyudan misé liu gati. Tusing ada anak rungu tekén pasisi Sanuré. Kamelahan biasné tumpukina tekén mis." 
"Sinah yéh pasihé ngaba mai. Sepanan mirib mersihin. Mani sinah lakar ada ané mersihin." 
"Madak ja, Luh. Buina macki suba iraga tusing resik tekén pasih. Segara pinaka linggih Sanghyang Amertha. Patut resikin pesan. Mirib di tengah segarané liu misé?" Torisé liunan nongosin balé ané sayagaanga tekén hotelé sambilanga mamaca. Tiang lek gati jatiné. 
Torisé nyempang dogen mamaca kalingké tusing nyempang. Sinah suba mamacané ento dadi budaya di gumin iané. Jukungé mategul buka negul keneh tiangé tekén kawentenan Sanuré. Tiang kaja kelod majalan. Suba kudang tiban kaden meled nawang pasisi Sanur. Meledé di muncuk kenehé apang nawang angkihan pasisi Sanuré. Anaké ada malaib-laiban buka tiang dugasé cenik. Dagang jagung matununé paakin tiang. Anak luh, mabok gimbal. Tingalin tiang limané lemuh ngempet jagung. Tiang mula demen tekén jagung matunu. 
"Lalahang Pak?" Dagang jagung matununé matakon. 
"Ten. Tiang ten bani tekén lalah," sambilang tiang matakon, "Buk saking dija?" 
"Saking Nusa."
 "Sampun sué madolan driki?" 
"Tiang milehan madagang. Driki wenten dasa tiban apang nyidaang nglanturang idup dogen."
 "Okan Buk sampun makarya?"
 "Makuli ring hotel." Ia nujuhang hotel tongos sentanné magaé. Anak uli Nusa mula seleg gati magaé. 
"Suksma Buk." Tiang ngrimes jagung matunu sinambi ningalin ombak Sanuré. yéh pasihé sedeng aad. But-buté ané lakar ka Nusa Penida mabaris tepukin tiang ngantiang panumpang lakar ka Nusa Panida. Tiang bengong, inget tekén satuan-satuan panglingské. yén ka Sanur melahang, nunas lugra tekén Ratu Niang Sakti, nunas lugra tekén Dayu Biang Sanur, rajan leaké. 
Nunas lugra ring Ratu Pranda Madé Sidhemen sané sampun amor. Dugasé nika, tiang dadi inget tekén Salampah Laku pakardin Lugra Padanda Madé Sidhemen. Kené taén kapaca:
 I ngelahpanak raja putra/ gumanti ngadeg bhupati/jan mmek tuun masongsongl lungham marambatjolil idhep Béliné mangkinj makinkin mayasa lacur/ tong ngelah karang sawah/ karang awaké tandurinl guna dhusun/ né kanggo ring desa-desa/ /. Inget tiang uli Sanur ngruruh pamargin utama ka gria Mandara, Sidhemen, Karangasem kenken ya utsaha Ratu Pranda mangda sidha molihang pamargin utama. Utsaha ta larapana," kéto Ramayanané niaosang. Inget masi uli sanur i Welanda ngranayang kanti ada puputan Badung. Tiang ngurik-ngurik bias putihé di pasisi Sanuré. Saget ada anak nundikin tiang. 
"Ngujang dadi dang gambar di biasé?" Makesiab tiang. Tusing ada anak di samping tiangé. Somah tiangé suba joh ngelodang ngajak I Cedé Syahnur suba tambis sandikala, saru mua. 
"Mai ka gria laku."
 "Gria ring dija?" 
"Di gria Sunia." 
"Gria Sunia?" Tiang matakon-takon di keneh. Sasukat tawangé tusing taén dingeh ada gria Sunia." 
"Mai te!" Tiang buka sampi matlusuk. Iringang tiang munyiné ento. Tiang ajaka ka pandan arumé. Sedeng melaha pandané sedeng mabunga miik ngalub. Anginné riris ngampehang miikné. Tepukin tiang ngredep griané. Pamrajanné melah pesan. Jajaranné, papalihané ngantutin Wiswakarma. Balé dajané maukir, maprada mileh. Balé danginé ngangobin. Kedis titiranné saling tembungin mamunyi. 
"Ratu, wantah dados sapaska Ratu puniki?"
 "Manian lakar tawang, Negak malu ditu." Tiang buka anak belog gati. Tusing bani tulak krana tuah munyi dogen ané dingeh tiang. Ané ngangganin tusing ada. Tiang bengong.
 "Dadi liu pesan anaké nangkil? Buina magenepan tepuk. Ada luh, ada muani, ada tua, ada bajang. Ané tangkil saru muané, ané katangkilin tusing ngenah sakéwala anaké ané nangkil dadi sregda bakti pesan. 
"Ratu Biang picaang pangleakanné sané pinih utamana," kéto ada matur. 
"Ratu Biang? Apa ené Dayu Biang Sanur ané kaloktah rajan leaké ipidan?" 
"Lakar kapica sakéwala anutang di pajalan. 
Apang anut isin kenehé ajak pajalanné. Pangleakan Méméné ené tusing dadi anggon nyengkalen. Tusing dadi ngendah ngaba bikas. yén tusing duunina, eda pesan nglawan. Mémé tusing bagia yén ada sisian Méméné masolah tusing Beneh. Ngelah panawang, patut anggon nyutindihin gumi Baliné. Utsahayang apang taksun gumin Baliné apang tetep ajeg utawi rajeg. Eda pesan malajah ngaleak anggon nyengkalen anak len. Tusing Beneh ento. Mémé nadiang sisia ajak makejang ené, apang ada anggon Mémé sarana mapitulung nyejegang gumi Baliné. 
"Inggih Ratu." 
"Manian yén ada sisian Mémé bani tungkas kala ento lakar cabut Mémé panugrahan Méméné. Mémé nunas panugrahan ring Sanghyang Aji Sastra, ring Sanghyang Aji Saraswati." Bulun cikut tiangé srieng-srieng. Tiang jani dong di griané Dayu Biang Sanur, rajan leaké. Malah pesan nuutin kenehé I Luh malali ka pasisi Sanur. Magenepan igel-igelanné tepukin tiang. Ada Lenda-Lendi, ada Weksksa, ada Jaran Guyang, ada Blegodawa, ada Jaka Punggul. Ada Sampian Mas. Ada Pudak Sategal. Ada pitik bengil. Ada Badé Tumpang Selikur, ada Siwer Mas. Ada Garuda Mas. Magenepan pesan. 
"Melahang, pabalih igel-igelan Méméné?" 
"Inggih Ratu Biang." Makejang nyerit sebarengan. 
"Leaaaaaaaaaaaaak! 
Hahahahahahahahahahaha! 
Hihihihihihihihihihihihihihihihih! 
Huhuhuhuhuhuhuhuhuu! 
Heheheheheheehehehehe! 
Hohohohohohohohohoho!" Ada gragah-grogoh 
"Jani, suba tawang nyen Mémé?" 
"Lugra sampun, Ratu. Punika sesolahanné nyuaraang sané nuni." "Nah yén suba tawang kenken lantas?"
"Manah titiangé mangda dados sisian singgih Ratu." 
"Nah melahang. Jani, incepang kenehé. Led-ledang layahé. Mémé lakar ngrajah layah Madené." Tiang ngled-ledang layah. Napi kaden surata? Tiang ten nawang. Tusing sanget makelo.
"Jani, barengin sisian Méméné ento ngigel. Apa ja kenehang igel-igelané, sinah aluh baan Madé." Tiang bareng ngigel, muané magenepan warniné. Ada rakrik. Ada nelik ada enggang, ada kedek ngakak mesuang api. "Kenken suba bisa ngigel?"
 "Wau a kidik Ratu." "Manian buin."
 "Inggih Ratu." 
"Jani, alih somahé malu. Mémé suba nawang pajalan Madené. Bisa nulungin anak luh ané sedek nandang jengah. Manian urukang panaké ngigel buka ané urukang Mémé." Mara tiang lakar matur, saget tiang suba negak di samping somah tiangé. 
