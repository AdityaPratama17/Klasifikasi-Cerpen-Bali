dewasa|Ratu Niang

Ratu Niang, titiang numbas canangé." "Ngeong! Ngeoooong! Ngeoooooong!"Meongné itu Niang nangiang. Ida ngadebras matangi. "Wau matangi Ratu Niang?" "Nggih. Ibi maari magadang ngaenin canang sekar apang ada adep mangkin. Pedalem kramané ten maan meli canang sekar." 
Ratu Niang gumantiné pisan mapesengan Dayu Pradnyan. Sampun katinggal olih rabin idané wénten sampun kalih dasa warsa. Okan idané sané nunggal Dayu Dewi nénten nglanturang pangaptin Biang sareng ajiné. Dayu Dewi marabian sareng anak lanang saking Jawi. Kocap kenalné daweg makta adolan ké gria. Sapunapi minab sané ngawinang, raris nénten dados temalangina olih biang-ajiné durus marabian. Wénten ngaturang keni pelet. Daweg punika bendu pisan ajin idané, Ida Bagus Asana. Ajin idané polih nyungkanang kayun. Sakéwanten , wénten sané ngicenin pawungu wantah gumanti ajebos polih karma mapangayah ring gria. Ajin idané sayan ical sungsut kayunné. Ida sayan teleb ngwacen sastra-sastra anggén nundunin pikayunané sané kapetengan. 
Minab sampun panemaya, Ida Bagus Asana nénten mrasidayang nemalangin pamargin Sanghyang Kala. Usan ngamargiang panatahan ida sungkan. Wau medal saking angkul-angkul genah anaké natahin ida maserod. Gelisan pernah okané ring semeton nyangkuak raris iringa ka gria. Ortiné katah sané medal, Ida Bagus Asana kabencanen. Sakéwanten  ida nénten nué pikayunan jagi ngwalesang. Wantah nglungsurang mangda rahayu pikayunan sang sané mencanen. Asibak anggan idané kadi puun, Wantah jagi matangi, Ratu Niang sané nangiang. 
Wénten minab limang warsa kaayahin olih rabin idané raris mawali ka Sunialoka. Sami rumasa kicalan. Daweg punika, Dayu Dewi murunang angga ka gria. Nénten wénten sané menduin, Sami nrima santukan sampun sami wikan tresnané punika sané ngabanda. Polih Dayu Dewi ngaturang sembah bakti ring guru rupakan idané. 
"Man encen sentanané?" 
"Puniki Ratu Biang. I Rahmat wastan ipunné. Wau kelas tiga ring SD." 
Ratu Niang nandanin putun idané sarwi ngrerehang ajengan. 
Santukan sampun sami ngaonin, Ratu Niang ngicalang kayun sungsuté antuk madolan canang sekar. Ida madolan ring ajeng griané. Reramané irika katahan numbas canang sekar tetuwesan Ratu Niang. Kocap Han pisan, pakaryan idané yan sahihang saking canang sekaré sané kakaryanin olih dagang sané lianan. Rumasa mataksuan malih akidik. 
Wénten dumun anaké matakén ring ida, "Dados madolan canang sekar, Ratu Niang?" 
Semita manis anggén ida nimbal. "Iraga suba liunan kalahanga teken anak len. Jani, canang sekaré suba liunan gegaenan anak uli Banyuwangi. Manian bisa uli banten suci kanti pabangkit, pulagembal lakar adepina anaké Bali. Tiang baan katuané ngranayang kanggoang mantas ngadep canang. Limané ampun ten kuat ngulet tepung lakar ngaé banten suci apabuin pabangkit, pulagembal." 
Sang sané matakén punika kadi makleteg ring manah. "Saja, pesan pangadikanné Ratu Niang. Ené mantas mara banten lamun ené. Manian bisa kanti ngaé pura, ngaé badé, ngaé lakaran caru bisa anak uli durapulina ngaenin. Iraga kadong iju kanti engsap malajahin tetamian kawitané, Apabuin tanahé suba sayan telah ané di sisin margané. Ditu ia mukak kios, ngadep lakaran banten. Iraga melinin. Dadiné ané sugih anak uli durapulina. Iraga kendel maan aluh, sakewala sayan belog." 
"Ratu Niang, kayun nganikain titiang?" 
"Nganikain indik napi?" 
"Titiang meled malajah ngarya banten." 
"Luung pesan. Tumben ada anak bajang malajah ngaé banten. Malajah ngaé banten anak lakar tusing nekaang pipis. Liunan leleh ané tekaanga. Paling-paling mantas maan rasa bagia di keneh. Rasa Hang maan mapangayah." 
"Punika sampvvn sané rereh titiang. Rasa bagia dados manusa, Manusa sané mapikenoh." Luh Asri rumasa kendel wau Ratu Niang kadi ngicetu'n pamargi. 
"Anak makejang mautsaha mapikenoh. Apa iakar bakat apa tusing pikenoh uripé? Ento ané medaang. Ada nyak pepek. Ada ané atenga bakatanga. Ada ané tusing maan apa-apa. Enggal kalahanga teken kalané. Teked dija kaden tusing tawanga?" 
"Malih pidan dados titiang tangkil ka gria? Dados titiang ngajak timpal-timpal titiangé?" 
Ratu Niang ngawilangin rahina. "Buin telun di Purnamané," 
"Inggih. Sedeng becika titiang polih mawasang bulan purnama ring gria. Samaliha libur ring Purnamané. Icenin dumun canang sekaré jagi bakta ka Denpasar." 
"Kaden di Badung liu dagang canangé?" 
"Mumpung titiang budal." 
"Dija adana masuk?" "Ring Unud Ratu." 
"Sinah liu suba nawang penawang. Manian baangin Ratu Niang abedik apang ada anggon bekel mulih." 
Luh Asri kedek. Raris gelis nyatater sepeda montorné. 
"Lakar saja keneh ceriké ento malajah? Apa anggona ngli-murang kenehné dogen." 
Purnamané sampun rauh. Luh Asri sareng timpal-timpalné rauh. Wénten sarenga patpat, Wénten toris saking Australia. Wénten saking Amerika. Wénten saking Jerman. Wénten saking Perancis. 
"Luh Asri, dadi linan toris timpal Luhé?" 
"Ipun meled malajah majejahitan, Wau arurang titiang jagi malajah ring gria raris ipun kadi duldulin manahné." 
"Man timpal uli Bali tusing ada?" 
"Amangkinan durung. Titiang manten dumun. Minab antuk seringé sampun nganténang anak majejahitan awinan nénten perlu malih malajahin." 
"Ooo, kéto. Lamun encen duegé lamun tusing taen jemak lakar tuna dadiné. Buka duké. Lamun encen mangané yen suba tongosang bisa lakar barakcn."
 Luh Asri nénten malih nyaurin, Santukan yukti pisan pangandikan Ratu Niangé. "Yadiastun toris, yen suba jemet malajah lakar dueg dadiné. Nah, ja telektekang. Manian bisa I Luh lakar kalahanga. 
Yadiastun kéto, tiang lega Luh nyak malajah." 
"Man nyen adan timpal-timpal Luhé?" "Sané saking Australi. Gillian wastané. 
Sané saking Amerika, Gayé wastané. Sané saking Jerman, Cludia wastané. Sané saking Perancis, Jeny wastané. Sami torisé puniki kantun bajang-bajang. Ipun malajah ring Unud. Kocap wantah sampun dueg mabasa Indonesia jagi malajahin basa Bali sareng budaya Baliné. Sedeng becika macunduk ipun sareng titiang, aturang titiang jagi malajah majejahitan. Ipun kadi gerasin manahné." 
"Ané uli Bali tusing ada kenehné gerasin?" 
Luh Asri nénten malih nyaurin santukan sampun lining jagi katah sané pacang nikayanga olih Ratu Niang. 
"Nah, jani kawitin nues busung. Melahang apang tusing kanti matatu. Yen matatu, tusing dadi nglanturang majahitan apang tusing kena getih busungé. Tatuné patut bedbed baan perban utawi kasa. Nyemerin adana yen kanti kena getih. Kenehé masi melahang. Pucukang. Cara bungané mesuang sari." 
Sayan sué, sami sayan cacep majejahitan. Sanunggil majejahitan meongé sané mawarna selem melengis punika tetep wénten ring samping Ratu Niangé. Ipun nénten ngrucakin. Nénten demen kecas-kecos. Satunggil Luh Asri sareng timpal-timplné ka gria, meongé punika sané nyapa. "Ngeong! Ngeoong! Ngeooong! "Ratu Niang medal saking angkul-angkul griané, cihna wénten sané rauh. Luh Asri tetep makta gapgapan jagi nguwehin meong selemé punika. 
Ring sapunapiné mligsag ipun ring pabinané Luh Asri. Ring sapunapiné ring pabinan toris-toris. Toris-torisé demen pisan. Ipun ngelus-ngelus bulun meongé punika. Nyelempoh sampun kadi anak alit sedek maplalian. 
"Sampun sué meongé puniki Ratu?" 
"Yen sing pelih, suba ada dasa tiban, Ia ané setata dadi sawitran Ratu Niangé di gria. Sabilang anak teka mula kéto. Meonngé ené tusing nyak ngamah bikul. Tusing taen tepukin nangal bikul. Apa buin nyagrep bikul." 
"Med nawi nganténang bikul antuk katah bikulé sané mangkin. Encen sagrep?" 
"Kéto miribné?" 
"Becik pisan buluné. Melengis," 
"Mirib baan amah-amahané ané seken ngranayang. Jani ajaka nanding banten. Nanding banten patuh teken nanding keneh. Van keneh paling, bisa anak lén bakat pelihang. Tusing dadi ngawag. Ada pailehané, Kéto masi tusing dadi mesuang munyi ané tuara-ruara. Kenehé tulusang. Tusing dadi nglewa." 
"Ngeoooooong!" 
"Kadi ngerti meyong Ratuné. Wau ngandikaang nanding banten pateh kadi nanding kayun." 
"Ah, buron. Sedeng melaha kitané mamunyi, Ento sange-tang gati." 
Luh Asri sareng timpal-timpalné saking duranagara sampun sayan cacep pisan ngarya banten. Sami toris-torisé punika moto. Pilemanga mangda danganan ipun malajahin samaliha mangda wénten bukti ipun malajah ring Bali. 
Sapunapi nawi manahné Luh Asri kadi kadaut olih meong druen Ratu Niangé. Minab antuk buluné utawi antuk alep aipan ipunné. Raris murunang déwék ipun matur. "Ratu Niang icenin titiang nunas meongé puniki. Jagi baktan titiang ka Denpasar. Toris-toris puniki taler demen pisan ring meong." 
Ratu niang naneng. Ring kayun ida mabaos, "Meongé ené rasaang tiang cara rabin tiangé ipidan."
