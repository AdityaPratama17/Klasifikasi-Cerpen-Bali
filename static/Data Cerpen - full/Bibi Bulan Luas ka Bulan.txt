anak|Bibi Bulan Luas ka Bulan

Adané sujati Ni Ketut Puspita Sari. Sakéwala adin bapan tiangé ané pinih cerika ténénan kaukin tiang Bibi Bulan. Ada ané ngranaang tiang ngaukin ragané kéto. Uli dina Soma kanti Sukra, satondén ragané ngebahang awak di samping tiangé. Sarwi ngusuh-usuhin gidat tiangé ngendingang Ratu Bulan . Kéné Bibi Bulan ngendingang: Ratu Bulan, margi ka ujung malali, drika taman Ida, drika wénten tlaga kalih, makakayon nyambu rata. Sisinnyané, bayem raja manumbuhin, mayéh sentrup kocap, mabias ban gula pasir, lalépayan cara Jawa. 
Jangih pesan munyinné Bibi Bulan. Demen pesan tiang ningehang. Munyinné Bibi Bulan, rasaang tiang, melahan tekén munyin anaké ané magending di radioné. Kemélan bibihné napkala magending, demen pesan tiang nepukin. Bibihné ané duuran sibarengan makemélan ajak bibihné ané beténan. Bibihné ané duuran miwah ané beténan, belus tingalin tiang di tanggun bibihné makadua sing taén tingalin tiang didih neket pinaka cihna deket poos. Uli bibihné sing taén masi tiang nepukin poos pesu.
Dugas mara ngawitin ngendingang Ratu Bulan, tiang sing nyak ngidemang paningalan, sing nyak masi masaré, satondén Bibi Bulan ngorahang nyén sujatiné Ratu Bulan  ané sambatanga di gendingané ané gendinganga. Sinambi ngusap-usap bok tiangé, Bibi Bulan ngorahang, Ratu Bulan  ento anak luh jegég. Jegégan tekén dedari. 
"Kén jegégan tekén dedari Supraba, ané taén satuang Bibi?" Takonin tiang Bibi Bulan sambil ngusap-usap pipinné.
"Nu jegégan Ratu Bulan."
"Yén padaang tekén bibi, kén jegegan?" Bibi Bulan kedék ningeh patakon tiangé ento. Suud kedék, Bibi Bulan masaut. Sakéwala pasautné kisi-kisianga di koping tiangé.
"Ratu Bulan  sanget jegégan. Bibi bocok maklecok."
"Nyén ngorahang Bibi kéto?"
"Liu anaké ngorahang."
"Tawang Bibi adané ané ngorahang?"
"Yén luh nawang, lakar kudiang?"
"Lakar sigit."
Bibi Bulan makenyem. 
Disubané pang telu Bibi Bulan ngendingang Ratu Bulan, buin mani sanjané tiang ajaka malali ka Taman Ujung. Sakéwala satondén ka Taman Ujung tiang orahina maorahan tekén i mémé miwah i bapa. Mémé miwah bapan tiangé sing nombaang. Sakéwala orahina apang sing kanti peteng ditu. 
Bibi Bulan ngandéng tiang aji sepeda ka Taman Ujung. Wiréh rurung nganuunang tur lempeng, gasir palaib sepédané. Sarwi nulak sepéda, sing suud-suud Bibi Bulan magending. Sing Ratu Bulan ané gendinganga. Bibi Bulan ngendingang gendingan mabasa Indonesia. Sing tatas dingéh, apa kadén ané gendinganga. Ané samar sawat dingeh tiang: di matamu kulihat bulan.
Satondén teked di Taman Ujung, Bibi Bulan ngendingang gendingan Bali: nanem ubi ratu sayang di munduké, dagang batur nawah suah di seraya. 
Di Taman Ujung, negak di sisin telagané, Bibi Bulan ngendingang Ratu Bulan sarwi ngabin tiang. Di pabinané Bibi Bulan, sarwi ningehang ragané magending, tiang nlektekang telaga di arepé. Yéhné ning gati. Tepukin tiang buka kaca lantang buin linggah membat. Di betén yehé tingalin tiang bé. Ada ngalangi. Ada mauber-uberan. 
Makesiab tiang, wiréh marawat di yéhé lawat sliab-slieb. Liu pesan. Mara tiang tungadah, lega tiang. Tepukin tiang capung makeber di patongosan. Rasaang tiang capungé ento demen ningeh Bibi Bulan magending. Demen ningehang Bibi Bulan ngendingang Ratu Bulan. Ratu Bulan pasti suba taén mai kéto tiang ngrémon di ati. Pasti macanda ngajak capungé ento. 
Meled nakonang. Wiréh Bibi Bulan nu ngendingang Ratu Bulan, kenehé matakon ilang. Nu nlektekang capungé, buin tiang ngrémon di ati. Pasti demen capungé ento ajaka macanda tekén Ratu Bulan. Yén sing kéto ngudiang girang pakeber capungé tepuk. 
"Bibi, taén Ratu Bulan mai?" patakoné ento makeplos uli bibih tiangé suud Bibi Bulan magending.
"Taen."
"Ipidan ia mai?"
"Jani."
"Jani, ia mai?"
"Aa."
"Cén ia, orahin té, tujuin enggalin. Apang tawang cara apa ya jegégné."
"Meled gati luh nawang?"
"Amat ya."
"Ratu Bulan  tuah ragan luhé."
"Tiang?"
"Beneh."
"Dadi tiang."
"Luh jegég."
"Tiang jegeg?"
"Jegégan teken dedariné ané taén satuang bibi tekéñ luh."
Bungah tiang ningeh raosné Bibi Bulan ento. Mabunga-bunga rasan kenehé. Soléh, kala ento, punyan remawa lan punyan jempiring tingalin tiang materég di sisin telagané kangin, di sisin telagané kauh, di sisin telagané kaja miwah di sisin telagané kelod. Materég, bungané mekar makejang. Tan mari layak-layak tempuh angin ngusisir uli kelod kangin. 
Di mulihé, tiang sing bani ngorahin Bibi Bulan unduk ané rasaang tiang totonan. Nyeh kadékina miwah éwérina. Nyeh orahanga anak cerik soléh. Laut orahanga tekén i mémé miwah i bapa. Sing dadi singang pasti wélanga. 
Teked di ajeng puri Madurané, Bibi Bulan nyangetang nulak sepédané. Sawi nulak Bibi Bulan ngorahin tiang tekek ngisi lapak sepédané. Tiang sing bani nakonang ané ngranaang Bibi Bulan ngorahin kéto. 
Napkala Bibi Bulan sing sanget nulak sepédané, tiang nakonin Bibi Bulan ané ngranaang ngorahin apang tekek magisian. Bibi Bulan sing nyautin patakon tiangé. Sawatara limang meter uli jumah Bibi Bulan nyambat:
"Ada anak buduh demen ngelut anak luh."
Nuju purnama, yén sing pelih purnama kalima dugasé ento, Bibi Bulan ngajak tiang negak di natahé. Makebat tikeh klasa di betén punyan nyambuné. Satondén ngendingang Ratu Bulan orahina tiang nlektekang bulané kanti petékan pang roras. Tiang nuutang ané orahina tekén Bibi Bulan. Sekenang tiang ningehang Bibi Bulan mapetékan. 
Suud petékan pang roras, Bibi Bulan ngorahin tiang ngidemang paningalan. Kalanturang baan ngorahin ngrawatang Taman Ujung sunarin bulan. Ngorahin masi Ratu Bulan ané lénan majalan nglinderin telaga sarwi magending.
Soléh. Ané marawat déwék tiangé. Sing majalan nglinderin telaga. Sing majujuk di sisin telagané nlektekang yéh miwah bé. Ané marawat, tiang majukungan di tengah telagané. Jukung ané tumpangin tiang jukung cenik. Sonder dayung ngeser pedidina. Yén kitané mabikuk, mabikuk pedidina. Tunjung di telagané ané lad bek supenuh, magumpluk di tengah telagané. Magumpluk dadi besik. Sibarengan layak-layak. Buka magending: Ratu Bulan, Ratu Bulan jegéh tan kadi, malayar di telagané, demen nepukin. Nepukin paliatné bingar, nepukin semitane égar, nepukin kenyemné manis ngametuang bo juruh macampuh gula pasir. Ratu Bulan, Ratu Bulan, kanti kawekas, kanti sakayang-kayang idéwa malayar dini, di telagané ené. Da nyeh bedak, da nyeh seduk. Yén bedak sentrup ngilangang bedak lakar enjuhin yén seduk nasi tulén majukut liklik mabé pésan telengis lan bé jair mapanggang mabasa gedé lakar enjuhin. 
Buka orahang tiang inucap, Bibi Bulan uli Soma kanti sukra ngebahang awak di samping tiangé di pasaréané. Bibi Bulan uli Soma kanti sukra ngendingang Ratu Bulan. Sabilang Saniscara peteng lan Redité peteng, Bibi Bulan ada nglalinin tur ngajak pesu. Ané nglalinin tur ngajak pesu, anak muani. Anaké muani ento bagus genjing. Awakné tegeh sakéwala nyempaka. Bokné kriting sakéwala sing berit. 
Nyautin patakon tiangé unduk anaké muani ento, bapan tiangé kisi-kisi di koping kenawan tiangé.
"Anaké ento gagélané Bibi Bulan."
"Gagélan ento apa?" tiang nyesed.
"Timpal melah."
"Bibi Bulan ajak anaké muani ento matimpal melah lamun kéto."
"Beneh."
"Ngudiang ajak anak muani matimpal melah?" Tiang matakon, "Ngudiang sing ajak anak luh?"
"Bibi Bulan, ngelah masi timpal melah luh, sakéwala sing bani peteng-peteng mai."
"Dadi sing bani?"
"Yén pesu peteng-peteng wélanga tekén mémé-bapanné. Buina sing ada ngatehang mai. Ané ngatehang anak muani."
"Ané ngatehang apang anak muani?"
"Aa, di kenapa kudané apang ada anak ngrunguang lan ngilonin."
Ningalin ibapa neketang tujuh kenawan di bibihné tiang sing payu mesuang patakon ané suba ngincil di muncuk layahé,
Satondén pesu ajak anaké muani ento, tiang ngojog Bibi Bulan. Majadengan di arepné sapisanan mesuang patakon.
"Bibi lakar kija?"
Bibi Bulan ngorahang lakar luas ka bulan. Tiang ngorahin, Bibi Bulan ngabaang gagapan di tekané. Bibi Bulan maangutan lan makenyem. 
Buin mani semengané, gagapan ané baanga tekén bibi bulan, daarang tiang nasi. Sing bani tiang nakonin dija meli. Kapin di samping tiangé Bibi Bulan madaar. Mémé miwah bapa nombaang tiang madaar sambil ngraos. 
"Yén madaar sambil ngraos," kéto mémé miwah bapan tiangé nuturin, "Kala caplokan macelep ka tengah basangé. Lénan tekén nasi ané daar caploka makejang ané ada di tengah basangé miwah di tengah tangkahé telahanga nyaplok."
Tiang nyeh tekén kala caplokan. Ané ngranaang tiang nyeh, bapan tiangé ngédéngin gambarané suud nuturin tiang.
Dina Soma, petengé suud ngendingang Ratu Bulan tiang ngorahin Bibi Bulan nyaritaang pajalané luas ka bulan. 
Bibi Bulan ngorahang luas ka bulan negakin angin. Teked di bulan, nepukin anak istri nunun. Ané tununa sunar barak-putih-selem. Anaké istri ento nunun sambilangan magending. Ané gendinganga: Enggalin pragat, énggalin pragat. Lakar embatang di ambara. Di subané ngembatang, lakar tampih laut pejang. Lakar anggon busana Betara-Betari miwah dedariné makaonya di subané liu pragat. Kaanggén napkala nirtain isin akasané miwah isin guminé. Apang suci nirmala makaonya, apang suci nirmala setata suci nirmala, tan keréng leteh kanti kawekas. 
Wiréh sing ngerti, artin gendingané sing takonang tiang. Ané takonang tiang:
"Anaké istri ento nu bajang, Bi?"
"Anaké lingsir sakéwala nu jegég."
"Lingsir to apa?"
"Tua."
"Suba tua nu jegég?"
"Aa."
"Jegégné jegeg seken-seken apa jegég mapayas."
"Jegég seken-seken."
"Di pipinné...."
"Di pangarasané."
"Di parasangané..."
"Di pangarasané."
"Di pangarasané ada pupur apa sing?"
"Sing."
"Abedik sing ada?"
"Aketulan sing ada."
"Lamun kéto patuh tekéñ Bibi."
"Patuh kénkén?"
"Jegég gati kapin sing mapupur. Sing cara mémén tiangé. Pupur tebel gati di muané sakéwala nu dogén bocok."
Bibi Bulan neketang jriji tujuh kenawan di bibihné. Laut ngitukang sirahné pang telu. Tawang tiang artinné. Tiang tombanga nglanturang raos. Yén i mémé ningeh pasti wélanga. Di lepeté tigtiga aji garisan kayu gelahné ibapa.
