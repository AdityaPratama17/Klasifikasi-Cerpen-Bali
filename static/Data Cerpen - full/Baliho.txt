dewasa|Baliho

Banjarné Bapa Sucitra jani ebekin baliho. Di arep banjaré misi baliho. Di tongosé ané sintru masi misi baliho. Makejang balihoné ento misi poto. Potoné misi makenyem. Kenyemné ada seken, ada makenyem guyu, ada ngulap-ngulapang limané. Ada misi manganjali. Di .sampingné misi pejabat. Ané sanget demenina, makejang ngedengangkebisaanné. Bapa Sucitra makenehbebelogan dogen. "Yen calon-calonné ento mapunduh gigis énggal majun guminé. Sinah tusing ada anak ngidih-ngidih. Sinah lakar gemah ripah dadiné." 
Tulisanné masi mendahan gati. Coblos nomor di samping ené. Ada tulisan berjuang demi rakyat. Bapa Sucitra  tusing sanget ngelegekang isin balihoné. Apa buin suba tawang ané di balihoné masi tumben tepuk. Ipidan dugas tonden lakar pemiluné kija miribné nongos. Kewala jani, cara anak kapupungan, bangun alah angkabin barong somi. 
Somahné mulané tusing sanget ngrunguang baliho masi bareng kadaut. Kéné ia mamunyi. 
"Sing dadi anggon saput pules balihoné?" "Sing dadi! Kalingké dadi anggon saput, tepukina ngusud dogen apa buin misi ngulungang bisa gedeg ané mapoto di balihoné." 
"Bisa masi gedeg calon anggota dewané." 
"Kalingké tonden kajudi, suba di dewan dogen bisa saling enggel ajak timpalné." 
"Oooo keto. Dadi tongos latihan tinju di dewan?" 
"Tusing. Ento apang macihna mabela tekén krama. Apang misi dengkak-dengkik, suud keto magi pipis. Uang sidang adanina." 
"Madengkiké ento mabayah dadiné?" 
"Tusing. Anakleleh suud ngenehang gumi apang idup iragané sayan luung. Sayan melah mula maan upah."
"Aget pesan dadi anggota dewan. Man ngujang Beli tusing makita dadi anggota dewan?" 
"Nyén lakar nyudi? Sinah ané nyudi somah beliné ané jegeg ngoler. Tekén panaké dogen. Dadi caleg ento apang sugih apang liu ngelah pipis. yén sing keto, tusing nyidayang dadi anggota dewan. Sugih malu. Apang tusing dadi angota dewan lantas dadiang pangupa jiwa." 
"Oooo keto Beli. Kaden tiang aluh dadi anggota dewan." 
"Yen nyidayang apang dueg. Apang maguna. Tusing nyanan disubané suud lantas makrangkeng." 
"Dadi makrangkeng?" 
"Lobané makrana. Suba maan gajih liu masi ngalih pipis ané tuara-tuara." 
"Pantes ngantré anak dadi caleg." 
"Eda ngorahang ngantré cara anak ngantiang wantuan dogen." 
"Man apa orahang?" 
"Maseleksi." 
"Apa binané?" 
"Liu binané. yén ngantré, ento pajalan anak tiwas-tiwas. yén maseleksi, anak dueg-dueg." 
"Apa ya adané. Ané penting, jani di arep banjaré suba maderek balihoné."
Tengainé dibi Bapa Sucitra maan maseliaban di banjarné. Pabaliha balihoné. Kanti marasa jereng paningalané mabalih baliho. Takonina tekén Ketut Ruma. Ngujang pabalih balihoné?" 
"Rasané taen ajak masuk ené dugasé SD?" 
"Bisa dogen. Man kénkén?" 
"Ipidan anak belog pesan. Dadi jani dueg gati?" 
"Dugas ipidan ajak jani anak len. Ipidan belog di subané gedé bisa dueg. Bisa masi mabading. Dugasé cenik dueg sayan ngelihang melogang." 
"Oooo keto. Peh tusing tawang. yén tawang lakar dueg kakené, tusing bakat jagurin." 
"Taen kajagurin?" 
"Taen. Anak ngendah pesan. Taen entutina. Suud ngetutin misi kedék. Kakepung tendasné. Katoktok." 
"Galak masi Bapa dugasé ipidan." 
"Bes kaliwat gati. yén sing keto tusing galak." 
"Man jani bani nglawan?" 
"Tusing. Buina lakar ngujang majaguran. Depang mabalih dogen anak majaguran." 
Buin maniné saget ada anak ngalih Bapa Sucitra. Anak gede-gedé. Awakné matato. Limanné gede-gedé. Lantas nakonang umahné Bapa Sucitra. 
"Sucitra kija?" 
"Lakar ngujang ngalih tiang?" 
Lantas paida Bapa Sucitra. Makyayangan somahné. "Ngujang paid somah tiangé?" 
"Apang tawang? Ento dibi nyereré balihoné. Suud keto lantas ulung. Sinah Bapa ngulungang balihoné?" 
"Dibi, wenten angin nglilus." 
"Sing perah ngujang dadi abesik ané ulung. yén nglilus, sinah makejang ulung. Bapa ané ngranayang." 
Penekanga ka montoré Bapa Sucitra. Somahné jerit-jerit sepanan nolih suba ilang. Montoré malaib becat gati. Kija kaden abana? Bapa Sucitra tusing nawang. Kewala ia tetep ngastitiang apang awakné selamet dogen. 
"Ratu Betara swecanin titiang. Janten titiang jaga pedem sané mangkin." 
Penekanga ka umahé ané mapanta-panta. Di panta si duur Bapa Sucitra abana. Ditu suba ada ajaka lalima nongosin. Jeg blangsekanga Bapa sucitra. 
"Ngujang abut balihoné?" 
"Tiang sing maan ngabut. Ia kena angin baret." 
"Peh, singngugu." 
"Sira buktiné tiang ngabut?" 
"Sing perlu bukti." 
Buinjebosné ada anak teka. Munyiné banbanan buin abedik. "Nyén ené?" 
"Sucitra ané ngangkid balihoné?" 
"Saja nyabut baliho?" 
"Tusing. Ampehang angin balihoné." 
"Rasa-rasané taen tawang anaké ené. Dugas tiangé di SD ngelah timpal madan Madé Sucitra. UK désa tongos balihoné ané abut Pak?" 
"Bapak sira?" 
"Tiang Komang Widya." 
"Kaden bareng-bareng abangku ngajak tiang ipidan." 
"Sing pelih tiang narka. Nah jani tulungin malu tiang. Dugas tiangé SD Madé masi nulungin tiang. Jani, masi tulungin. Ampurayang timpal tiang ibusan." 
"Sing kénkén." 
"Jani, alihang tiang suara apang dadi anggota dewan. Manian sinah ada bebagian ajak tiang. yén sing pelih, Madé dadi bendésa?" 
"Aa. Jani, makejang suba sayan dueg kramané. Pinih tusing Madé mekelin tiang mantas duang dasa juta. yén sing keto, keweh kramané pracaya." 
"Kanggoang adasa malu. Manian paak-paakan pemiluné buin." 
"Nah." 
Bapa Sucitra buung siksana tekén tukang pukulné. Prajani gaenanga kopi susu. Misi jaja Bali, laklak mara lebengan. Enu anget-angetan magula Bali." 
Suud ngopi lantas ia budal misi ngaba pipis dasa juta. "Sing medaya tekén kakéné pajalané. Suud siksana saget maan pipis aget ané nyiksa timpal yén tusing timpal bisa adan dogen enu. Jani, kenkenang ené. Maan pipis dasa juta. Masak maan adasa masi makadasa baangin kramané. Iraga malu nganggo magocek. Apa buin suba ada telu bulan tusing maan magocek. Pedalem masi siapé i buik jambul godeg drupa pragat mapadangan dogen jumah. Kruyukné nyihnayang lakar menang." 
Teked jumah tusing buin morahan tekén somahné. Jeg prajani nyeluk siap abana ka branangan. Encol pajalanné. Kendel maan ipis aluh. Ia ngalih tukang kembar siap. Tukang kembar ané suba pepes ngamenangang siap anak len. 
Gecelina siapné. "Luung kelus siap Beliné." 
"Siap totosan." 
"Pantes len pesan." 
"Lebina siapné. Majuluk. Manteg. Mara makebur pindo saget suba kayak-kayak. Batisné lung." 
Makejang makesiab ané ngetohin. Siap ané liu ngatohin lantas kalah. Bapa Sucitra ilih-ilih baan kebus awakné. Pipis ané baangina tekén Komang Widya kalah digocekan. Ia sing trima siapné kalah. Tseng jemaka siapné. Mara usudina batis siapné saget lung. "Dadi soleh pesan siapé makebur pindo saget lung? Sinah suba tusing beneh ené?" 
Bapa Sucitra mulih. Ia nikul krepené ané suba puyung. Sirahné pengeng duang juta pipis timpalné tohanga. Jani dija lantas ngalih buin? "Ngujang keweh?" keto ia ngomong di kenehné. Orahanga ané duang juta mula ia maan bagianné. Ngujang iraga tuyuh tusing maan pipis." Ia kedék mara pesu dayané ané dadakan ento. 
Sangkepané teka. Bapa Sucitra ngorahang maan pipis uli Komang Widya dasa juta. Kewala tuah akutus ané lakar aturanga ka kramané. Misi ngorahin apang nyudi Komang Widya. Ané duang juta, ia nyuang orahanga mula maan bagian uli Komang Widyané. Kramané suba nawang. Jatiné kalah di branangan. 
"Titiang nunas ring semeton sareng sami mangda nyudi Komang Widya. Punika timpal titiangé daweg SD. Ipun dueg samaliha pacang ngicenin wantuan wantah sampun kajudi sareng sami." 
"Inggih. Sakewanten, wantuanné mangda kawewehin malih. Titiang nentenjaga nyudi wantah polih wantah kutus juta. Pinih nenten selai juta wau antes. Sareng sami jaga nyudi. Sira sané akehan ngicenin jinah punika jaga coblos titiang. Ten sapunika krama sareng sami?" 
"Yukti pisan. Ngujang nyudi wantah ngicenin dasa juta malih kakirangin." 
Peluh pidit Bapa Sucitra. Ia inguh pesan tusing nyidayang lakar ngwaliang pipisné buin. "Pipisé ngranayang buta kenehé. Branangan malah kepung. Dadi sirahé sayan baet?" Bapa Sucitra ngrieng. 
Petengé nika, Bapa Sucitra tusing nyidayang pules. Ke-bus kenehné. Paling kenehné. Ia ka banjarné. Makejang ko-cokanganga balihoné. Makejang balbal sedeng melaha dugasé ento ujan angin. Maan selah nyingidang awak. "Ené suba ané ngranayang siapé kalah. Ené suba ngranayang bayuné ketug-ketug." Bapa Sucitra ngénggalang malaib. Mara lakar malaib ngejohang, saget ada anak gedé gangsuh nyekel limané.  
